^Title^Author^Date^Link^Content
0^IPN-u nie da się tak po prostu znieść ustawą^Jakub Majmurek^27 lutego 2021^https://krytykapolityczna.pl/kraj/majmurek-czy-likwidowac-ipn-polityka-historyczna/^Gdy PiS w końcu straci władzę, pośród wielu dylematów stojących przed przyszłym rządem pojawi się też ten, co zrobić z instytucjami, które w ostatnich pięciu latach uległy tak głębokiej degeneracji, że trudno uwierzyć, by dało się je uratować. W tym kontekście wymienia się zwłaszcza TVP oraz Instytut Pamięci Narodowej. W stosunku do obu pojawiają się żądania opcji zero: prywatyzacji, zamknięcia, zaorania. Zwolennicy opcji zero wobec TVP przekonują, że jej misję mogą z powodzeniem realizować nadawcy prywatni i społeczni, a państwowa telewizja zawsze będzie narzędziem w rękach polityków, nie obywateli. Zwolennicy opcji zero wobec IPN sądzą z kolei, że instytucja ta nie jest do niczego współczesnej Polsce potrzebna, a już na pewno nie w formie, jaką przybrała po 2016 roku. Czy jednak faktycznie IPN można tak po prostu znieść ustawą, nie niszcząc przy okazji tego, co w tej instytucji ciągle potencjalnie cenne? Żądania opcji zero wobec IPN lewica formułowała jeszcze przed 2015 rokiem. Jej postkomunistyczne skrzydło postrzegało IPN jako instytucję mającą na celu kryminalizację PRL, historyczną policję wymierzoną w pamięć, wrażliwość i doświadczenia biograficzne wszystkich tych, którzy na różne sposoby i z różnych powodów akceptowali i angażowali się w rzeczywistość Polski Ludowej. Jej młodsza część widziała w IPN narzędzie prawicowej polityki historycznej, której celem jest wyparcie pamięci o polskiej lewicy i doświadczenia klas ludowych ze świadomości społecznej. Pójdę pod IPN Lewicowi intelektualiści oskarżali IPN o naiwną, komiksową wizję, nie tylko ignorującą niepasujące do prawicowej narracji fakty, ale też wykluczającą wszelkie sposoby uprawiania historii najnowszej wychodzące poza akt oskarżenia przeciw „totalitarnemu” PRL – np. historie społeczne czy podejścia genderowe. Odstraszała też sama nazwa instytutu, jakby wyjęta ze świata przedstawionego w powieści Rok 1984 George’a Orwella. Patrząc na tę nazwę, trudno oprzeć się wrażeniu, że mamy do czynienia z próbą budowy policji myśli historycznej, narzucającej społeczeństwu wyłącznie jedną wizję przeszłości. Czy dorobek instytutu potwierdza te lewicowe zarzuty? Odpowiedź, tak jak bilans ponad dwóch dekad działania IPN, jest złożona. Z jednej strony instytut faktycznie był organizacją w swoim profilu silnie antykomunistyczną, konserwatywną politologicznie i metodologicznie, propagującą mocno uproszczony, martyrologiczno-moralistyczny obraz historii najnowszej. Z drugiej – śledztwa instytutu pomogły w ustaleniu ponad wszelką wątpliwość zbrodniczego charakteru działalności takich postaci jak Romuald Rajs „Bury”. Przez instytut przewinęło się wielu sensownych badaczy, którzy wykonali wielką pracę, bez wątpienia poszerzającą naszą wiedzę o polskiej historii najnowszej. Trudno jednak niuansować obraz IPN w ostatnich pięciu latach, od momentu, gdy stery objął prezes Jarosław Szarek. Instytut pod jego kierownictwem staje się przede wszystkim pasem transmisyjnym polityki historycznej PiS, już nie tyle antykomunistycznej, ile mówiącej językiem skrajnej prawicy, a przynajmniej gloryfikującej przynależące do niej formacje, np. Brygadę Świętokrzyską. Przedstawiciele skrajnej prawicy z łatwością robią w IPN Szarka błyskotliwe kariery. Najlepszym przykładem jest były aktywista ONR, Tomasz Greniuch. Kierował on oddziałem instytutu w Opolu, następnie miał pokierować we Wrocławiu. Sprawa nominacji dla młodego historyka, który jeszcze niedawno hajlował na uroczystościach celebrujących międzywojenny atak narodowców na Żydów w Myślenicach, wywołała międzynarodowy skandal. Szarek wykazał się kosmicznym brakiem osądu, brnąc w obronę Greniucha do momentu, aż jego kariera w IPN narobiła największych możliwych szkód wizerunkowych nie tylko instytutowi, ale także Polsce poza jej granicami. IPN Szarka łączy przy tym otwartość na ONR z niechęcią do wszystkiego, co związane z lewicą. Gdy Sejm przyjął ustawę dekomunizacyjną, na listach IPN zalecających samorządom, jakie ulice i pomniki zdekomunizować, znalazły się organizacje i osoby w ogóle niezwiązane z PRL – np. partyzanci formacji komunistycznych polegli w czasie wojny albo niezwiązani z komunistyczną lewicą socjaliści. PiS-owski szturm na Marsz Niepodległości Najbardziej kuriozalnym przykładem jest chyba sprawa Jana Martyniaka z mojego rodzinnego Jaworzna. Martyniak był żołnierzem podległej PPS (i Armii Krajowej) Gwardii Ludowej-WRN. Zginął podczas akcji uwalniania angielskich lotników z obozu jenieckiego w Jaworznie. IPN zapytany przez radę miasta, czy pomnik Martyniaka podlega ustawowemu obowiązkowi likwidacji, odpisał: „Zachowanie […] obiektów honorujących pamięć działalności komunistycznej GL/AL jest niezgodne z podstawowymi zasadami, na których oparta jest Rzeczpospolita Polska po 1989 r.” – myląc PPS-owską GL z tą podległą Polskiej Partii Robotniczej. Dla instytucji zajmującej się pielęgnowaniem pamięci o historii najnowszej to ośmieszające. Dowodzi albo ignorancji, albo potężnego antylewicowego uprzedzenia. IPN Szarka dostarcza wielu argumentów za opcją zero wobec IPN. Problem w tym, że biorąc pod uwagę liczbę funkcji, jaką pełni instytut, nie da się go z dnia na dzień zlikwidować, nie wywołując przy okazji potężnego chaosu. Łatwo bowiem powiedzieć „zlikwidujmy IPN”, trudniej odpowiedzieć na pytanie, co w takim razie zrobić np. z archiwami znajdującymi się w posiadaniu instytutu? Odpowiedź „przenieść do Archiwum Akt Nowych” średnio mnie przekonuje. Proces byłby kosztowny i pracochłonny, na miesiące sparaliżowałby badania. Zysk z całej operacji – dyskusyjny. Skoro już zbudowaliśmy jakoś działające Archiwum IPN, wkładając w to mnóstwo finansowych, ludzkich i organizacyjnych zasobów, to najsensowniej jest pozwolić mu normalnie działać. IPN zajmuje się też weryfikacją oświadczeń lustracyjnych. Temat ten z każdym rokiem staje się coraz mniej istotny, można się też zastanawiać, jak bardzo lustracja w ogóle była do czegokolwiek polskiej demokracji potrzebna. Osobiście uważam, że do niczego, jednak trudno sobie wyobrazić, by POPiS-owska koalicja zniosła ustawę lustracyjną – polityczny koszt byłby niewspółmierny do korzyści. A skoro ciągle będzie istniała konieczność weryfikacji oświadczeń lustracyjnych, to trudno bronić tezy, że w tym celu należy zlikwidować radzącą z tym sobie jakoś instytucję i powoływać nową. Strywializowany antykomunizm toruje drogę faszyzmowi Jakąkolwiek opcję zastosowano by po wyborach w nowym IPN, w jakiejś formie – być może jako osobne instytucje – z przyczyn czysto praktycznych trzeba będzie pozostawić archiwum IPN i dział lustracyjny. Nie sposób też sobie wyobrazić, że nowa władza po prostu zlikwiduje podległą IPN Główną Komisję Ścigania Zbrodni Przeciwko Narodowi Polskiemu. Pojawia się też pytanie, co z pionem naukowo-edukacyjnym IPN? Instytut powstał w odpowiedzi na to, że w latach 1945–1989 z przyczyn politycznych nie mogliśmy toczyć normalnych badań historycznych na temat wojny i powojnia. Wiele najbardziej elementarnych faktów – np. miejsca pochówku ofiar stalinizmu – pozostawało nieznanych. By nadrobić kilka dekad opóźnienia normalnych badań, potrzebne były dodatkowe instytucjonalne i finansowe zasoby. Jednocześnie dział badawczy IPN od początku obarczony był bardzo poważnym grzechem. Choć działał w polu nauki i opierał się na jej autorytecie, to nigdy nie posiadał autonomii, jaka przysługuje normalnym placówkom naukowym. Pion badawczy podlega prezesowi IPN, wybieranemu przez Sejm za zgodą Senatu, od 2016 roku zwykłą większością głosów. Kandydata proponuje wybrane przez polityków Kolegium IPN. Kadencja Szarka pokazuje niebezpieczeństwa wpisane w ten model zależności od polityków – przy odpowiednio zdeterminowanej władzy i uległym prezesie instytut łatwo może stać się głosem nie nauki, ale rządowej wizji. Można się też zastanawiać, czy po ponad dwóch dekadach pracy instytutu faktycznie potrzebna jest aż tak wielka instytucja skupiająca się na badaniach stosunkowo wąskiego obszaru historycznego. Czy pion badawczy IPN ciągle ma do wypełnienia zadanie, którego nie są w stanie realizować uniwersytety i PAN? Czy naprawdę historia XX wieku ma wciąż tak wiele białych plam, że potrzebna jest specjalna instytucja z budżetem rzędu 400 milionów złotych – prawie czterokrotnie większym niż Polska Akademia Nauk? Na oba te pytania skłaniałbym się do odpowiedzi „raczej nie”. Niemniej jednak byłbym przeciw takiej likwidacji IPN, która po prostu zwolni historyków i zwinie wszystkie prowadzone przez placówkę badania. Myślę, że od zwolenników likwidacji IPN należałoby wymagać odpowiedzi na pytanie, co z naukowym potencjałem instytutu, w jaki sposób zachować go, nie wylewając dziecka z kąpielą? Czy pion naukowy da się np. przenieść do PAN? Czy dziś jest on na tyle uwikłany w propagandę, że najlepiej go zlikwidować, a środki idące na jego finansowanie przeznaczyć na PAN i wydziały historii na uczelniach wyższych? Czy może z pionu badawczego IPN dałoby się i warto byłoby utworzyć coś w rodzaju Instytutu Historii XX wieku – mniej uwikłanego w propagowanie określonej politycznej wizji, bardziej pluralistycznego politycznie i metodologicznie, działającego w warunkach realnej naukowej autonomii? Zanim sformułujemy twarde żądanie likwidacji IPN, trzeba zdecydować się na którąś z tych opcji. Wreszcie pozostaje kwestia IPN jako narzędzia polityki historycznej, zarówno tej krajowej, jak i zagranicznej. Przeciwna likwidacji IPN Estera Flieger przekonywała niedawno, że byłaby to abdykacja lewicy i liberałów z prowadzenia polityki historycznej, co wcale nie rozwiązałoby problemu kompletnej dominacji prawicy na tym polu, a mogłoby go wręcz pogłębić. Zgodziłbym się z tą opinią, choć z jednym istotnym zastrzeżeniem. Model polityki historycznej, jaki przyjmuje IPN na arenie krajowej, jest głęboko wątpliwy. Od początku edukacyjna polityka instytutu – bardzo sprawnie prowadzona za pomocą ponowoczesnego, zakorzenionego w kulturze popularnej języka – proponowała coś w rodzaju „mnemotechnicznego treningu” społeczeństwa do jednej, bardzo wąskiej formuły narodowej pamięci. Demokratyczne państwo powinno tymczasem wyzbyć się pokusy takiego treningu, umożliwiając pluralizm pamięci, dając obywatelom narzędzia do opowiadania sobie różnych historii: skupionych nie tylko na narodzie, jego walkach i męczeństwie, ale też lokalnej społeczności, śląskości czy kaszubskości, pamięci danej klasy społecznej czy herstorii. Obywatelu, czyście oszaleli?! [Sierakowski rozmawia z Lederem] Oczywiście ten pluralizm powinien mieścić się w granicach pewnego katalogu demokratycznych wartości. Z pewnością państwo w żaden sposób nie powinno celebrować toksycznych, wrogich demokracji liberalnej nurtów w polskiej historii – jak tradycja endecka. Nie chodzi chyba o to, by zmienić model polityki historycznej IPN tylko w ten sposób, by zamiast o Wyklętych wydawać komiksy o bojowcach PPS, a zamiast rajdu śladami NSZ organizować rekonstrukcje walk Dąbrowszczaków w Hiszpanii – choć marzy się to części lewicy. Ja jako narzędzie polityki historycznej widziałbym raczej Instytut Historii, działający podobnie jak Instytut Książki czy Instytut Teatralny – wspierający sensowne inicjatywy wydawnicze, badawcze itd. w kraju i poza nim, być może prowadzący własne badania, ale nieaspirujący do roli trenera jednej pamięci społecznej. Jeśli stawiamy na poważnie postulat likwidacji IPN, jeśli nie ma on być tylko totemicznym okrzykiem gromadzącym tożsamościowy elektorat, to powinniśmy – i na lewicy, i w całej demokratycznej opozycji – odpowiedzieć sobie na pytania: co z archiwami, co z potencjałem badawczym instytutu, jakie narzędzia prowadzenia/wspierania polityki historycznej chcemy przyznać państwu. Pytanie, czy zamykać IPN, powinno się pojawić na samym końcu tej dyskusji, nie na jej początku. IPN i jego historyczna narracja jest dziś problemem polskiej demokracji, a złożonych problemów nigdy nie da się niestety tak po prostu znieść ustawą. 
1^Szanujcie nasze uczucia, bracia i siostry. Wasze intymne chwile z Bogiem dużo nas kosztują^Dorota Próchniewicz^27 lutego 2021^https://krytykapolityczna.pl/kraj/szanujcie-nasze-uczucia-bracia-i-siostry-prochniewicz/^Nawet jeśli każdego dnia, dobrzy katolicy, nagotujecie sto garów zupy dla bezdomnych, zasilicie sto zrzutek na operacje ratujące życie i rozdacie sto ulotek oferujących pomoc ofiarom przemocy, a jednocześnie wasz Kościół każdego dnia z mediów i ambon nadal będzie ludzi spotwarzał, to… Łączycie kropki? Kilka dni temu odbyła się kolejna, ostatnia już przed wyrokiem rozprawa w procesie o tęczowe Maryjki, które miałyby obrażać uczucia religijne katolików. Sprawa księdza Andrzeja Dymera znów – który to już raz – wprowadziła na pierwsze strony dyskusje na temat grzechów Kościoła. Hierarchów i fundamentalistów już rozgryźliśmy. Zawsze robią to samo. Kryją swoich, idą w zaparte. W nekrologu Dymera czytamy: „Wybitny twórca i organizator wielu dzieł edukacyjnych i społecznych Kościoła katolickiego na Pomorzu Zachodnim”. Kolejny raz nie ma wstydu, nie ma przeprosin. Gdy abp Wojciech Polak, prymas Polski i delegat Konferencji Episkopatu Polski ds. ochrony dzieci i młodzieży, oświadcza, że: „Niesłychana przewlekłość kościelnych procedur w sprawie ks. Andrzeja Dymera oraz brak odpowiedniego traktowania osób skrzywdzonych na wielu etapach tego postępowania nie mają żadnego usprawiedliwienia”, chyba wszyscy już się z tego gorzko śmiejemy. Ile jeszcze razy przestępcy będą kryci i mętnie usprawiedliwiani? Figura arcybiskupa Polaka, który – na swoim stanowisku – stara się być koncyliacyjny i „uczciwy”, staje się wręcz groteskowa na tle innych hierarchów, o których jest zdecydowanie głośniej, gdy wyrażają swoje poglądy na rzeczywistość. W. została sądownie zmuszona do uczestnictwa w nieobowiązkowych praktykach religijnych Po fundamentalistach (prolajferach, homofobach itp.) trudno spodziewać się refleksji – dania przestrzeni innym ludziom na bycie innymi. Im zawsze będą przeszkadzać ci, którzy nie są nimi. Otwarta pozostaje za to kwestia odpowiedzialności wiernych, świadomie identyfikujących się z Kościołem, wierzących i praktykujących. W obecnych czasach jest z wami, kochani wierzący, coraz większy problem. Jak każda rebeliantka mam swoją historię, w której sto różnych zdarzeń przesądziło o tym, że ostatecznie powiedziałam Kościołowi: dość. Szanując wolność wyboru, nie zamierzam stawiać wam ultimatum: albo odejdziecie od Kościoła, albo zerwiemy relacje. Jednak – tak to czuję – to wy każdego dnia stawiacie mi ciche ultimatum, stojąc po stronie zła. Coraz częściej odnoszę wrażenie, że nie szanujecie moich wartości; nie widzicie ich i nie rozumiecie. Nie wnikacie w motywacje ani uczucia ludzi, którzy – ochrzczeni w niemowlęctwie – świadomie odeszli od Kościoła, porzucili jego praktyki, a nawet próbowali przez apostazję wymiksować się z jego statystyk. Katolickie media, działacze i wierni, rozumiejący, że kolejnych afer nie da się przemilczać, próbują pokazać, że jest też inny Kościół. „Chcemy, żeby kobiety i młodzież byli świadomi, że wypowiedzi poszczególnych biskupów, czy nawet Episkopatu, to nie jest głos całego Kościoła” – powiedział ksiądz Andrzej Szostek, były rektor KUL, w wywiadzie dla „Gazety Wyborczej” z listopada ubiegłego roku. Nie deprecjonując intencji księdza profesora – co to okrągłe zdanie, powtarzane i przez innych, daje osobom świeckim? Nie da się zjeść wafla i mieć wafla, czyli jak dokonałam apostazji i dlaczego was też namawiam Jesteśmy zasypywani wypowiedziami, artykułami, postami, w których katolicy wypowiadają się przeciwko działaniom Episkopatu, rozprawiają o błędach Kościoła i radzą o tym, jak je naprawić. Piszą, przekonują, podają przykłady. Mam wrażenie, że odkąd zaczęło się majstrowanie przy prawie reprodukcyjnym – wręcz kompulsywnie. Tygodnik „Więź” zachęcał w październiku do podpisywania petycji-apelu „Nie w naszym imieniu”, publikował też „List zwykłych księży” jako przykład wewnętrznej reakcji na wchodzenie Kościoła w politykę, na jego zepsucie. „Tygodnik Powszechny” wypuścił właśnie wydanie specjalne pod tytułem Kryzys w Kościele. Ten sam tygodnik, wśród wielu artykułów odnoszących się do protestów ze zrozumieniem, 2 listopada ubiegłego roku opublikował wnikliwy tekst Zuzanny Radzik To nie do zniesienia. Posłuchajcie jak bardzo. Autorka zebrała w nim m.in. wypowiedzi wielu katoliczek, które wyraziły zarówno solidarność z protestującymi, jak i swoje opory, by stanąć z nimi ramię w ramię – w tym ten oczywisty, że dla nich aborcja nie jest i nie będzie „okej”. Piotr Żyłka, dziennikarz, były szef „Deonu”, publikuje na Facebooku emanujące dobrą energią posty, pokazuje, że są w Kościele dobre miejsca, ludzie, inicjatywy. Rozwija teraz działalność w mediach społecznościowych, pisze bloga i nagrywa podcasty. Jedni katolicy go uwielbiają, inni krytykują – można to prześledzić, czytając komentarze pod postami dziennikarza ewangelizatora. Jest oczywiście papież Franciszek, jego przełamujące kościelne tabu wypowiedzi szerują się i serduszkują po całej sieci. Wymienione przykłady mogą się wydawać uniwersalną odpowiedzią „rozsądnych i przyzwoitych” ludzi Kościoła na zło, które dzieje się w naszym kraju, i zło w samym Kościele jako takim. Ale tak nie jest, to nieprawda. Te głosy dotyczą waszego świata i waszych (być może) dylematów – odejść z Kościoła czy w nim pozostać. Zwykle są właśnie deklaracjami pozostania, bo przecież jest w Kościele dobro, a autorzy takich wypowiedzi sami mają być jego przykładem. Problemy godzenia się, niegodzenia, częściowego godzenia czy stanowczego niegodzenia się z tym, co dzieje się teraz w polityce, w Kościele i na ulicach, rozstrzygajcie we własnych sumieniach. To nie są już nasze dylematy. My podjęliśmy decyzje, które nas od nich uwolniły. Nie chcemy zajmować się ani „oczyszczaniem” Kościoła, ani podtykanymi nam pod nos przykładami dobra, pieczołowicie wydłubywanymi „rodzynkami” z wielkiego, niestrawnego sernika. Sami jedzcie wasz sernik. My już powiedzieliśmy: nie, dziękuję. Chcemy, by Kościół przestał interesować się naszym życiem i naszymi sumieniami, skoro nie interesuje się naszymi potrzebami i uczuciami. Chcemy zwykłej wzajemności. Ludzi ochrzczonych, którzy, jak ja, w pewnym momencie powiedzieli „dość”, nie trzeba przekonywać, że istnieją wspaniali księża, osoby zakonne. Są wspólnoty, w których można odnaleźć sens, doświadczyć duchowej głębi. Wiemy, że są w łonie Kościoła inicjatywy, ludzie, miejsca pomagające na setki sposobów chorym i wykluczonym, z jak najlepszymi intencjami. Wiemy, choć może potrafimy wymienić tylko siostrę Chmielewską lub Dom Chłopaków prowadzony przez dominikanki w Broniszewicach (czemu tylko chłopaków?). Jednak nawet jeśli zasypiecie nas tysiącem linków pokazujących dobro w Kościele, a my podamy je dalej z tysiącem serduszek, to nadal nie znamy waszej odpowiedzi na pytanie: co robicie, by hierarchiczny Kościół, z którym nie chcemy mieć nic wspólnego, uszanował naszą potrzebę bycia poza Kościołem? By nie urządzał nam życia, nie stanowił powszechnego prawa, epatując jednocześnie podłością, bezkarnością i ostentacyjnym brakiem respektu zarówno wobec obowiązującego prawa, jak i wobec własnych przykazań. Kolejni Dziwisze i Dymerzy, a nawet Jan Paweł II to tylko jednostki – jak i sami nieraz mówicie, broniąc waszej wiary. Słusznie. To wy jesteście środkiem, wypełnieniem, owieczkami Kościoła – a więc dużo poważniejszym problemem. Osoby wierzące często są osobiście zaangażowane w działania charytatywne i pomocowe, szczerze realizując przykazanie miłości bliźniego. Niekoniecznie te pod kościelnymi szyldami. Współpracują z różnymi fundacjami – chociażby z WOŚP, ośrodkami, pomagając na różne sposoby. Czasem formalnie, a czasem zupełnie prywatnie. Starają się wspierać ludzi w podeszłym wieku, w kryzysie bezdomności, w kryzysach psychicznych, z niepełnosprawnościami, ubogich, chorych. Dzieci (podkreślmy szczególnie – dzieci). Materialnie, organizacyjnie, wkładem własnej pracy. Jestem przekonana, że każda z takich osób może zawstydzić pięciu lub piętnastu biernych obywateli narzekających na znieczulicę i brak empatii. Jeśli uda się komuś realnie pomóc – jest to bezdyskusyjna wartość. W moim świecie jednak, w którym trzeba zmagać się z niepełnosprawnością i wykluczeniem, zasadne jest pytanie: co zrobić, by pomagać systemowo? Profesjonalne instytucje pomocowe zawsze pytają: jak działać, by eliminować przyczyny? Jakie zmiany wprowadzać w zaburzonej strukturze, by ją naprawić? Kościół swoje, wierni swoje. Co katoliczki myślą o aborcji? Kościół katolicki jest patriarchalny i dogłębnie paternalistyczny. Nie słyszałam, by kiedykolwiek odnosił się np. do Konwencji o prawach osób niepełnosprawnych, postulującej ich podmiotowe traktowanie, a więc na pewno nie jako „maluczkich”. Nie wiem, jak w ośrodkach pomocy prowadzonych przez Kościół wygląda poszanowanie podmiotowości podopiecznych; nie widzę, by ktokolwiek się tym zajmował. Głośno było o makabrycznych poczynaniach siostry Bernadetty, ale gdy mówi się o dobrych przykładach, nikt nie zwraca uwagi, jak ich funkcjonowanie ma się do aktualnych światowych dokumentów prawnych (jak choćby wymieniona konwencja), praw człowieka, wiedzy medycznej i psychologicznej. Ze łzami w oczach mówimy o siostrze Chmielewskiej wychowującej głęboko zaburzonego, adoptowanego Artura. Ale czy ktoś zapytał, czy ten mężczyzna miał kiedykolwiek jakąś terapię? Uwierzę, że takiej osobie wystarcza troska, miłość, bycie w dobrym miejscu z dobrymi ludźmi. Ale jako matka osoby ze znaczną niepełnosprawnością, od momentu pierwszej diagnozy zmuszona, by o te terapie walczyć, angażująca się w działania na rzecz systemowych zmian – chciałabym po prostu, by takie pytania padały. Chcę, by rozmawiano o tym, jak prowadzone są kościelne ośrodki, domy pomocy, hospicja, co – oprócz serca, dobroci, schronienia – oferuje się podopiecznym, jak się to ma do współczesnych cywilizacyjnych standardów. Jeśli mają one być przykładami działań Kościoła na rzecz całego społeczeństwa; jeśli mają służyć nam wszystkim. Obserwujemy, jak hierarchia kościelna forsuje tezy i „wartości” całkowicie oderwane od osiągnięć współczesnych nauk społecznych. Słyszymy o prawie naturalnym, tradycyjnej rodzinie, potworze gender, ideologii LGBT… Czy można więc ufać mechanizmom Kościoła, działającym poza wszelką kontrolą? Raport KAI (z grudnia 2018 roku) o charytatywnej działalności Kościoła w Polsce może zafascynować. Po zaznaczeniu, że „w Polsce Kościół katolicki jest największą po państwie instytucją pomocy potrzebującym”, następuje liczbowa wyliczanka: „Z raportu Instytutu Statystyki Kościoła Katolickiego z 2015 r. wynika, że w ramach Kościoła działa 835 instytucji charytatywnych. Największą z nich jest Caritas Polska oraz Caritas diecezjalne (w 44 diecezjach). Zakony żeńskie prowadzą 432 instytucje charytatywne, a męskie – 249. Działalności instytucjonalnej towarzyszy mniej sformalizowana działalność kilkudziesięciu katolickich fundacji i ok. 7 tys. charytatywnych zespołów i wspólnot parafialnych. Należy do nich 665 tys. osób”. I tak dalej – „jako lekarki pracują 34 siostry, a jako pielęgniarki 1162”. Trudno jednak doszukać się informacji, jaki odsetek potrzeb te działania rzeczywiście zaspokajają. Wychowanie seksualne z Janem Pawłem II O założonym przez siebie hospicjum „Małego Księcia” w Lublinie ojciec Filip Buczyński opowiada na łamach „Deonu”: „Podstawowym zadaniem hospicjum perinatalnego jest zapewnienie dziecku ciepła, ma je nie boleć i ma mieć bliskie osoby przy sobie”. Choć dalej mówi też o wsparciu psychologicznym, duchowym i materialnym, robi to tak, jakby mówił wyłącznie do pobożnych, katolickich rodzin (zawsze „rodzice”, ani razu – matka), pogodzonych z tym, że dziecko musiało się urodzić. Przeczytanie takiego tekstu może naprawdę mocno uderzyć w uczucia samodzielnych matek, rodzin niewierzących, o których tu zapomniano. A zakaz terminacji płodu z wadami letalnymi dotyczy przecież wszystkich. Wykluczani przez kościelną narrację – ludzie o innych poglądach, nieheteronormatywni, niewierzący – reagują gniewem, lękiem, depresją. Boją się o swoje życie, walczą o nie, a czasem próbują je sobie odebrać. Nawet jeśli każdego dnia, dobrzy katolicy, nagotujecie sto garów zupy dla bezdomnych, zasilicie sto zrzutek na operacje ratujące życie, rozdacie sto ulotek oferujących darmową pomoc psychologiczną ofiarom przemocy, a jednocześnie wasz Kościół każdego dnia, oficjalnie, z mediów i ambon nadal będzie ludzi spotwarzał, to… Łączycie kropki? Ile dobrego przyniesie cała wasza dobroczynność, gdy Kościół wciąż czyni zło? Stoicie z hierarchami pod tym samym szyldem. Sypiecie „maluczkim” okruchy, podczas gdy ludziom potrzeba systemowych działań, opartych na bazie aktualnej wiedzy naukowej i osiągnięć cywilizowanego prawa. Tam, gdzie spotykali się ludzie z różnych kręgów, o różnych poglądach, robiąc coś ponad podziałami, przez lata obowiązywała niepisana zasada, żeby unikać schodzenia na tematy religii (katolickiej) i polityki. Bo czy poglądy polityczne mają nas skłócić? To działało, ale właśnie przestało. Nie zauważyliście? Słowa hierarchów, działania fundamentalistów mają realny wpływ na decyzje polityków – wszyscy oni urządzają nam świat, jakiego nie chcemy. Poglądy polityczne mają znaczenie. Przynależność do Kościoła katolickiego ma znaczenie. Już nie możemy dłużej udawać, że ci ludzie nie wyrządzają nam zła. Mieszkamy w kraju, w którym tysiące ludzi, którzy mogliby żyć, umiera z powodu zapaści systemu opieki zdrowotnej, ponieważ politycy o konkretnych poglądach decydują o tym, że 2 miliardy lepiej jest przeznaczyć na propagandową szczujnię niż na onkologię. Mieszkamy w kraju, w którym co roku kilkaset kobiet i dzieci traci życie w wyniku przemocy domowej, ale politycy o konkretnych poglądach kwestionują potrzebę przestrzegania, a nawet istnienia konwencji antyprzemocowej. Odsetek samobójstw, prób samobójczych i depresji w grupie młodzieży nieheteronormatywnej w ostatnich latach znacząco wzrasta, a politycy nie zaprzestają nagonki na mniejszości seksualne. Kobiety boją się mieć dzieci, a państwo wydaje się mieć wobec nich jeden plan – zmuszać je do prokreacji. Trudno dłużej udawać, że nie dzielą nas poglądy polityczne. Bo te poglądy to nie abstrakcja. Polityka decyduje o naszym życiu, dotyka nas bezpośrednio. Uderza coraz dotkliwiej. Wyznawcy tych poglądów wyrządzają nam konkretną krzywdę. A polski Kościół, choć – na własne życzenie – przeżywa głęboki kryzys, zmieniać się najwyraźniej nie chce i nie zamierza. Jest potężną strukturą, wznoszoną i cementowaną przez wieki tak, by czerpać zyski i chronić swoich. W Europie zaczęło się od malutkich kościołów romańskich, po których przyszły ogromne i jakże kosztowne gotyckie katedry (tak, przepiękne!). Były prześladowania, inkwizycja, stosy. Tak, dobro też zawsze było. Można je wyłuskiwać jak rodzynki z sernika. A czasem próby dialogu z Kościołem kończą się prokuratorskim zarzutami, jak stało się w przypadku tęczowych Maryjek. Bracia i siostry katolicy, nasze rozumy nie wytrzymują poznawczego dysonansu, nasze sumienia – hipokryzji, kłamstwa, podwójnych standardów moralnych związanych z codziennym funkcjonowaniem Kościoła. Szanując wolność wyboru, nie oczekuję, że porzucicie wiarę, która jest sensem waszego życia. Możliwe, że jestem w tym oldskulowa, bo wychowana w PRL-u, z garbem na plecach, który zwał się szacunkiem dla Kościoła. Nie mam swobody „Julek z Twittera”. Za wasze pomysły na naprawę waszego Kościoła, jeśli wierzycie w ich skuteczność – trzymam kciuki. Nie zachowujcie się jednak, jakby nasza niezgoda na zło, pogardę, niszczenie prawa, które Polsce zgotowano przy strategicznym udziale waszej Matki, Kościoła katolickiego, była jakąś czapką, przypinką, kamizelką odblaskową, którą zakłada się na protest, a potem można zdjąć. To są nasze przekonania, równie głębokie i równie godne szacunku jak wasze. Doznajemy krzywdy, cierpimy, gdy nie ma dla nas miejsca w naszym kraju. Gdy mamy się wciąż definiować naszym stosunkiem do Kościoła. Nawet gdyby Kościół promieniał czystym dobrem, nadal nie chcemy, by układał nam życie. Uczucia niereligijne są tak samo ważne jak wasza identyfikacja z wiarą katolicką. Kościół katolicki. Nareszcie koniec jego władzy? Dziś wszyscy mamy w głowach ponowoczesny supermarket i tkwimy w wielu układach. Odróżnianie dobra i zła powinno jednak działać. Nie wiem, jak chcecie być dobrzy, nie rozmawiając o polityce, wydłubując „rodzynki”, sypiąc okruchy, nie uderzając w mury. Co zresztą może nie mieć sensu – struktury kościelne są szczelne, obowiązują w nich sprawdzone przez stulecia tajne procedury. Hierarchia potrafi się chronić. Jednak mury tej wielkiej instytucji nic nie znaczą, dopóki nie wypełniają ich wierni. Czyli wy. Nie wiem, jak rozwiązać ten problem i czy to w ogóle możliwe. Chciałam tylko, by zostało głośno powiedziane, że dużo nas kosztują wasze intymne chwile z Bogiem. ** Dorota Próchniewicz – dziennikarka, redaktorka, autorka i aktywistka społeczna. Mama dorosłego Piotra z autyzmem. Autorka bloga dorotaaprochniewicz.blogspot.com. Związana z inicjatywą „Chcemy całego życia dla osób z niepełnosprawnością i ich rodzin”. 
2^Czystsze powietrze, tańsza energia i lepszy klimat to kwestia woli politycznej^Michał Sutowski^26 lutego 2021^https://krytykapolityczna.pl/kraj/michal-sutowski-rozmawia-z-joanna-mackowiak-pandera-energia-innowacje/^Wytwórcy – wielkie elektrownie – przyzwyczaili się do sytuacji, w której produkują energię po stałej cenie, a jej odbiorca ma więcej obowiązków niż praw – z obowiązkiem odbioru na czele. Politycy wspierają ten monopol zamiast małe źródła odnawialne, które szybciej się buduje, są tańsze i mniej emitują. Michał Sutowski: W zeszłym roku Unia Europejska zdecydowała, że w celu ratowania klimatu nasz kontynent musi ograniczać emisje gazów cieplarnianych szybciej, niż dotąd planowano. Wcześniej zakładaliśmy, że do 2030 roku zejdziemy z nimi o 40 proc. względem bazowego roku 1990, teraz – żeby neutralność klimatyczna do roku 2050 była w ogóle w zasięgu – ma to być aż 55 proc. No i świetnie, tylko że taka np. Polska przez ostatnie 30 lat ograniczyła emisje o ledwie 13 punktów procentowych. To jakim cudem miałaby dołożyć trzydzieści kilka kolejnych przez jedną dekadę?  Joanna Maćkowiak-Pandera: Faktycznie, cele są ambitne, ale też zmiany klimatu to poważny temat. Wszystko jest kwestią politycznego wyboru. Wiemy, co trzeba robić i jakie mamy możliwości. W 2008 roku przyjmowano pierwszy pakiet klimatyczno-energetyczny i dobrze pamiętam, że panowało wówczas przekonanie, że jego cele – słynne „trzy dwudziestki” dotyczące stopnia redukcji emisji, poprawy efektywności energetycznej i udziału OZE – są niewykonalne, że nie damy rady. Wtedy nasza administracja, i centralna, i ta samorządowa w ogóle się tym nie zajęły. „Dekarbonizacja” była słowem zakazanym, a nasza strategia opierała się na przyjmowaniu celów i przekonaniu, że to nie o nas – inni tak, ale my mamy węgla na 200 lat. Ale świat się zmienia… Ja rozumiem, tylko przecież gros tych naszych i tak niewystarczających redukcji z lat 90. to dzieło, umownie, Leszka Balcerowicza, czyli konsekwencja likwidacji mniej lub bardziej rentownego przemysłu ciężkiego. Jakim cudem mielibyśmy teraz, w zgodzie z unijną polityką, osiągnąć trzy razy więcej w trzy razy krótszym czasie i jeszcze nie wywołać recesji? Od węgla musimy odchodzić nie tylko ze względu na politykę klimatyczną. Czyste technologie są coraz tańsze i bardziej powszechne. Potrzebujemy modernizacji starej energetyki. Wydobycie węgla jest coraz droższe i do tego rzeczywiście staje się niepopularne – banki nie chcą finansować przedsięwzięć w paliwa kopalne, więc coraz trudniej sfinansować inwestycję. Polska jest ostatnim krajem w Europie, w którym wydobywa się węgiel kamienny. No właśnie… Dalsze korzystanie z węgla w cieple czy wytwarzaniu energii elektrycznej będzie się też wiązać ze wzrostem importu, a przecież nie chcemy zmniejszenia bezpieczeństwa energetycznego i większego uzależnienia od Rosji? No i do tego rośnie świadomość konsumentów, więc każdy próbuje udowodnić, że żyje, produkuje, konsumuje w sposób przyjazny dla środowiska. To jest efekt kuli śniegowej. Uważam, że jasne stawianie celów pozwala zaoszczędzić dużo pieniędzy po drodze. UE zapala zielone światło na trasie do neutralności klimatycznej. Co robi polski rząd? Wciska hamulec To są wszystko argumenty, dlaczego warto, ale ja pytam, czy to jest możliwe. Jako Forum Energii zaproponowaliście cztery projekty flagowe, które miałyby posłużyć redukcjom emisji w obszarze produkcji prądu, ciepłownictwa, transportu i przemysłu. Naprawdę wierzycie w możliwość ograniczenia ich o te 55 proc.? Pamiętajmy, że 55 proc. do 2030 roku to cel dla całej UE, ale obowiązuje zasada „wspólny cel, różne wysiłki”. Policzyliśmy, że aby Unia zrealizowała wspólny cel, Polska powinna ograniczyć emisje o około 43–51 proc. I tak dużo, skoro na razie udało się o 13. To jeszcze musimy o 2–3 razy więcej… Zacznijmy od energetyki: gdyby Polska zdecydowała się odejść od spalania węgla brunatnego do 2032 roku i ograniczyła wykorzystanie kamiennego, to zastępując je OZE i częściowo gazem, moglibyśmy w samej elektroenergetyce – a to główne źródło emisji – zmniejszyć emisje gazów cieplarnianych o 65 proc. To jest zresztą proces, w którym nie chodzi tylko o klimat – lokalne społeczności nie chcą zgodzić się na otwieranie nowych odkrywek węgla brunatnego. Do 2030 roku wyczerpią się zresztą złoża węgla brunatnego, czyli to i tak się wydarzy. Czasami nie trzeba być bardzo zielonym, ale można być pragmatycznym… Ale ten prąd trzeba czymś zastąpić. Wasze propozycje sugerują nie wprost, że gaz ziemny jest lepszy niż atom, bo proponujecie elektrownie gazowe jako część miksu, a atomowe już nie. Dlaczego? To nie jest kwestia, które źródło jest lepsze, a które gorsze. Atom jest zeroemisyjny – w tym sensie jest lepszy od gazu. Ale elektrownie gazowe buduje się szybko – około siedmiu lat. Jest wiele firm oferujących sprawdzone technologie. Jednostki gazowe są też bardzo elastyczne – szybko się włączają i wyłączają – dzięki czemu dobrze współpracują ze zmieniającym się zapotrzebowaniem i podażą. Na jednostki gazowe łatwo pozyskać kapitał, koszty inwestycyjne są relatywnie niskie – operacyjne są wyższe. A atom? W przypadku atomu – w technologii EPR, czyli reaktorów wodno-ciśnieniowych III generacji, procesy inwestycyjne trwają w UE od 15–17 lat. Koszty kapitału są bardzo wysokie i jest tylko kilka firm na świecie, które mogą zaoferować kontrakt. Nie bez znaczenia jest też fakt, że zarówno technologia, jak i paliwo są w rękach zagranicznych podmiotów. Umowa budowy atomu będzie bardzo polityczna i będzie wymagała gwarancji państwowych. W Polityce energetycznej Polski do 2040, którą zatwierdziła Rada Ministrów, jest jednak mowa o budowie bloków jądrowych, pierwszy ma być gotowy w 2033 roku.  Widać zatem, że decyzje o odejściu od węgla w Polsce zapadły. Tyle że z PEP faktycznie wynika, że dekarbonizacja Polski opiera się na atomie. Niezbyt poważnie traktuje odnawialne źródła energii, a np. o efektywności energetycznej nie mówi niemal w ogóle. Stawiamy wszystko na jedną kartę… Rozwój energetyki atomowej ma sens, ale nie w Polsce, jaka jest dziś Ale może to jest po prostu dobra karta? Decyzje o budowie elektrowni jądrowej zapadły w Polsce już kilkanaście lat temu, ale z jakiegoś powodu mimo politycznych deklaracji nie udało się wykonać kroku naprzód. Wprost przeciwnie, nasze spółki skarbu państwa niedawno wycofały się z tego projektu, oceniając, że jest dla nich zbyt drogi i zbyt ryzykowny. Nie chodzi o to, że atom jest dobry czy zły, ma na pewno wiele plusów. Tylko o co? Chodzi o to, żeby przejść z fazy akademickiej dyskusji do realizacji. Forum Energii działa już sześć lat, ja zajmuję się tematem energetyki i klimatu od lat 15 i w kwestii atomu nie posunęliśmy się ani o milimetr do przodu. Zresztą to nie tylko polska specjalność – Finowie, Słowacy, Francuzi i Brytyjczycy mają duże opóźnienia przy budowie elektrowni. Praktycznie wszystkie projekty nuklearne w krajach Unii Europejskiej idą opornie, dlaczego u nas miałoby być lepiej, skoro nie mamy żadnych doświadczeń i to jest dla nas nowy temat? Może gdzie indziej brakuje woli? Nie chcę powiedzieć, że to się na pewno nie uda, bo uważam, że przyszłość jest w naszych rękach i nie jest tak, że jesteśmy gorsi od innych. Wierzę, że możemy realizować wielkie i skomplikowane przedsięwzięcia profesjonalnie i na czas. Jest jednak wiele kontrowersji – zależność od zagranicznego partnera, polityczny charakter przedsięwzięcia i związana z tym presja, wysokie koszty, społeczne obawy. To wszystko będzie utrudniało dowiedzenie inwestycji w terminie, a my mamy coraz mniej czasu na wypełnienie luki po węglu. Same OZE niosą jednak problem niestabilności. Czy dobrze rozumiem, że według was magazynowanie prądu na czas wahań dostaw mocy to nie jest problem? Że dziś jest jeszcze za mało OZE w Polsce, żeby to powodowało kłopoty, a do czasu, kiedy udział wiatraków i paneli słonecznych wzrośnie, to wtedy temat załatwi już technologia? My przede wszystkim uważamy, że system przyszłości będzie inaczej skonstruowany niż dzisiaj. Będzie dużo bardziej rozproszony i elastyczny, inteligentny w sensie „na żądanie”, poza tym elektrownie będą mniejsze. Digitalizacja energetyki daje też duże możliwości szybkiego bilansowania zmiennej pracy źródeł odnawialnych i tworzą się nowe możliwości. W tradycyjnej energetyce jest wiele nieefektywności, a za to płacimy wszyscy. A potem nie będziemy? W przyszłości energetyka będzie opierać się na sieciach, małych źródłach, magazynach energii i na digitalizacji. Ceny energii będą wtedy dużo bardziej zmienne, ale lepiej będzie raz na jakiś czas zapłacić więcej za kWh niż dużym kosztem budować ogromne jednostki, które przez trzy czwarte roku będą stały niewykorzystane. I później dociążać kosztami postojowego tych elektrowni wszystkich konsumentów. Popkiewicz: Polska musi przestać trzymać się zębami węglowej futryny A kto decyduje o tej zmienności cen? Coraz więcej procesów związanych z wytwarzaniem i przesyłaniem energii odbywa się automatycznie, w algorytmach dla inteligentnych sieci tkwi wielki potencjał. Ale co to konkretnie znaczy? Sieci dają możliwość przesuwania zapotrzebowania w czasie, tzn. aby część popytu z okresu szczytowego realizowano w innym momencie doby, np. ładowanie samochodów elektrycznych czy uruchamianie pralek w nocy. Poza tym musimy zbudować prawdziwy rynek energii – na którym cena energii odzwierciedla podaż i popyt. Teraz – upraszczając trochę – cena energii jest prawie płaska. Czy jest mało energii, czy dużo, czy potrzebujemy jej, czy nie – płacimy niemal tyle samo. Znajomy energetyk opowiadał kiedyś, że w przeszłości handel energią wyglądał tak, że pakowało się teczki do samochodu i jechało na Mysią do operatora systemu. Ale to na pewno źle? Stałość ceny też ma swoje zalety dla konsumenta. Teraz jest trochę lepiej, jednak rynek energii jest nadal traktowany jak kwiatek do kożucha. Wytwórcy – wielkie elektrownie – przyzwyczaili się do sytuacji, w której produkują energię po stałej cenie, a jej odbiorca ma więcej obowiązków niż praw – z obowiązkiem odbioru na czele. Politycy wolą trzymać się tego, co znają, czyli dalej forsować budowę dużych elektrowni, takie rozwiązania są też suflowane przez tradycyjną energetykę – naszych narodowych czempionów. Bo? Na wielkich kontraktach budowy zarabia się najlepiej. Na rozproszonych rozwiązaniach zarabiają nowe i małe firmy. I na to wszystko wjeżdżają małe źródła odnawialne, i okazuje się, że szybciej się je buduje, są tańsze, mniej emitują. Ale burzą spokój starej energetyki. A chcemy na pewno, żeby tego spokoju nie miała? Chcemy, żeby wytwórca energii w dużych elektrowniach konwencjonalnych dostosowywał ilość i cenę energii do zmiennej podaży i popytu. Żeby sieci mogły ją przesyłać sprawnie do odbiorcy, ale też – odbierać energię od małych, rozproszonych producentów. Jeśli będziemy mieli sprawne narzędzia do zarządzania popytem i podażą, ale też więcej prosumentów, to system będzie też bardziej bezpieczny. U nas wciąż jednak pokutuje przekonanie, że za bezpieczeństwo musi odpowiadać jakieś wielkie, centralne źródło energii. Nie odpowiada? Na razie rzeczywiście tak jest – ale za 15–20 lat jak już, zakładajmy, powstanie elektrownia atomowa – nie jestem przekonana, że tak będzie. Może taki system, z dużymi źródłami energii, jako mniej złożony jest po prostu łatwiejszy w obsłudze, niezawodny? Wielkie bloki węglowe – wiele z nich ma ponad 30, a niektóre nawet 50 lat – mają spore problemy latem. Prądu latem zużywamy coraz więcej, bo zmiany klimatu powodują, że latem jest coraz goręcej. Montujemy klimatyzatory i zużywamy coraz więcej energii. W tym czasie część elektrowni się remontuje, część nie pracuje, bo to elektrociepłownie, część nie wytrzymuje wysokich temperatur i się psuje. Ja rozumiem wady systemu obecnego, ale pośrednio pytam o to, czy my jesteśmy zdolni jako państwo zbudować coś tak skomplikowanego jak ta cała „inteligentna sieć”? Nie jestem pewna, czy to państwo odpowiada za budowę systemu energetycznego. Rolą państwa jest określenie sensownej koncepcji, regulacji, które ułatwią zmiany, ale też zapewnią bezpieczeństwo energetyczne. Cyfryzacja Polski – na bardzo przyzwoitym poziomie – to nie jest zasługa państwa, ale firm i konsumentów, którzy chcą korzystać z nowoczesnych rozwiązań. Dlaczego w energetyce ma być inaczej? Jest bardzo istotne, żeby państwo nie chroniło tylko monopolu kilku firm, zwłaszcza że to zawsze skutkuje mniejszą konkurencją, zacofaniem i wyższymi kosztami. Narzekamy na brak innowacyjności? To zacznijmy robić miejsce na nowe technologie. Wiele regulacji unijnych będzie zresztą kruszyć monopole i przyśpieszać zmiany. Pamiętajmy też, że we Francji czy w Niemczech państwo już 20 lat temu zdecydowało się na redukcję emisji i równocześnie stworzyło warunki do rozwoju biznesu. W raporcie wskazujecie, że emisje z transportu w Polsce, zamiast spadać – rosną, i to znacznie, bo trzykrotnie przez ostatnie 30 lat. A to ponad połowa tego, co wysyłamy w atmosferę z elektrowni. Co z tym chcecie zrobić? Transport to dużo większe wyzwanie niż energetyka. Żeby zatrzymać wzrost emisji, a potem zacząć redukcję, trzeba zacząć walkę z kopciuchami samochodowymi i rozwijać elektryfikację. Dziś średnia wieku samochodów w Polsce to aż 14 lat i dlatego problem jest bardzo poważny. O ile jeszcze jeździ się nimi na wsi – to ok, ale źle, gdy tymi starymi samochodami wjeżdża się do centrum miast. No ale przecież nie jeździmy starymi pojazdami dlatego, że lubimy old- czy youngtimery… Oczywiście, to jest kwestia różnicy dochodów i tego, że niektórzy po prostu na inny samochód nie mogą sobie pozwolić. „Żółte kamizelki” we Francji zaprotestowały właśnie dlatego, że zmiany podatkowe służące redukcji emisji dotknęły szczególnie ludzi mieszkających pod miastami, których nie stać na mieszkanie w centrum i nie mają alternatywy dla przemieszczania się samochodem. Na pewno więc nie można tylko wprowadzać zakazów, bo to będzie prowadziło do niezadowolenia i też żadna władza się pod tym nie podpisze. No właśnie. Ale trzeba brać pod uwagę koszty, m.in. zdrowotne, zanieczyszczenia powietrza. To też nie jest sprawiedliwe społecznie, że wszyscy się trujemy bez względu na to, czy jeździmy pociągiem, czy starym dieslem. To nie jest OK wobec obywateli, że zimą Polska ma najbardziej zanieczyszczone powietrze w Unii Europejskiej. Martwię się o swoje dzieci, że nie będą tu miały perspektyw. Wszystko prawda, ale w Polsce ludzi wykluczonych transportowo, czyli takich, którzy poza prywatnym samochodem nie mają żadnego środka transportu do dyspozycji, jest aż 14,5 miliona. W wielu miejscowościach używany diesel z Niemiec to nie jest kwestia statusu czy aspiracji, ale po prostu przetrwania, np. na rynku pracy. Może w tej sytuacji zamiast promocji samochodów elektrycznych „flagowym” projektem powinien być raczej zielony transport publiczny? To wykluczenie jest nawet większe niż 20–30 lat temu, bo kiedyś mieliśmy kolei i PKS. Pochodzę z miejscowości, z której do Poznania dojeżdżało się pociągiem, co dziś nie jest możliwe. Upadają też, z różnych powodów, właśnie lokalne PKS-y, często nie są sprzęgnięte ani z całym systemem komunikacji, np. z rozkładem pociągów, ani z potrzebami mieszkańców. Część z nich dotknęła dzika prywatyzacja i transport publiczny poza miastami wpadł w prawdziwą spiralę śmierci. Transport publiczny warto wspierać z publicznych środków, w zasadzie powinniśmy go zacząć budować na nowo. Bo mieszkańcy tych miejscowości, co to w nich upadł PKS, to w większości nie stać na e-SUV-a ani na hybrydę. Nie możemy po prostu zabronić diesla, licząc, że się przesiądą na rower. Jasne, to wszystko prowadzi do wniosku, że nie można do redukcji emisji zabierać się przez zakazy, trzeba zacząć od propozycji alternatyw. Akurat w naszym raporcie nie piszemy o transporcie publicznym, ale na pewno samorządy muszą prowadzić świadomą politykę w tym zakresie, np. nie dopuszczać do tego, by firmy przewozowe mogły dowolnie zawieszać połączenia, wskutek czego emerytka na wsi nie ma jak pojechać do lekarza. Kwestia transportu, w mieście i poza nim, to doskonały przykład, że czeka nas burzliwa dyskusja o sprawiedliwej dystrybucji kosztów. A kto powinien zapłacić za te ograniczenia, które będą niezbędne? To nie tylko pytanie, kto zapłaci, ale też, do kogo popłyną pieniądze. Przecież już teraz na energię elektryczną wydajemy 70 mld zł rocznie. Te pieniądze już gdzieś trafiają. Poza tym ograniczenia to jedno, ale przecież tylko z unijnego Funduszu Sprawiedliwej Transformacji otrzymamy dużo pieniędzy. Do regionów i rządu należy przygotowanie planu wykorzystania tych środków. W sumie w nowej perspektywie finansowej UE z różnych kieszeni otrzymamy 130 mld zł w formie dotacji na modernizację energetyki i powstrzymanie skutków zmian klimatu. Za te pieniądze można pozbyć się wszystkich kopciuchów i poprawić efektywność energetyczną budynków, aby Polacy płacili mniej za ogrzewanie. To tylko kwestia decyzji, czy na to się zdecydujemy. Zanieczyszczenie powietrza dotyczy wszystkich, ale niektórych z nas dotyka bardziej Są jednak w Polsce miejsca, gdzie dekarbonizacja jest z jednej strony konieczna, z drugiej – potencjalnie katastrofalna w skutkach społecznych, myślę tu np. o Bełchatowie. Ten cały region w sensie gospodarczym to jest monokultura węgla brunatnego – czy energia ze słońca i wiatru może w takich miejscach zapewnić przyzwoite miejsca pracy? Bo jeśli nie, to grożą nam bardzo nieciekawe konsekwencje polityczne… W kontekście odchodzenia od węgla trzeba chronić ludzi, a nie miejsca pracy. Gdy za 10 lat skończy się węgiel brunatny, pozostanie pytanie, jakie miejsca pracy powstaną w Bełchatowie. Jest na świecie i zresztą w Polsce wiele dobrych przykładów transformacji. Tylko dobrych? Niestety jest dużo więcej złych przykładów. Władza często porzucała lokalne społeczności, np. w Wałbrzychu czy Łodzi. Prowadzono drapieżną i niedbałą prywatyzację. Mamy potransformacyjną traumę, ale mimo że teraz ma być inaczej, że mamy środki z Funduszu Sprawiedliwej Transformacji – trudno nam planować działania. A czy możemy decydować o tym, ile z tego – tych wszystkich środków – zarobią krajowe przedsiębiorstwa i pracownicy? Branże, które już faktycznie istnieją i mają potencjał rozwoju? Albo mogłyby powstać i być konkurencyjne – tak jak w Danii było z produkcją turbin wiatrowych. Na pewno warto tak planować zmiany, aby udział polskich firm w modernizacji energetyki był jak największy i żeby jak największa część kapitału została w kraju. Wsparcie polskiego biznesu nie powinno się jednak odbywać przez blokowanie postępu technologicznego, ale tworzenie warunków, żeby nasze firmy stawały się coraz bardziej innowacyjne. W tym kontekście kluczowe jest stawianie celów do osiągnięcia efektywności energetycznej czy redukcji emisji i konsekwentne przygotowanie regulacji i mechanizmów wsparcia. Formułowanie priorytetów rozwojowych i angażowanie środków w kluczowe rozwiązania. Na przykład? Takim priorytetem w Polsce jest czyste ciepło – nie tylko czyste źródła ogrzewania, ale znacząca poprawa efektywności energetycznej w budynkach. Trudno znaleźć inny temat z tak ogromnym potencjałem. Jeżeli sensownie będziemy planować zmiany, to nie tylko poprawimy jakość powietrza i ograniczymy emisje CO2. Ograniczymy również koszty dla gospodarstw domowych. W tym kontekście bardzo ważne jest skupienie się na tym, jak zrealizować cel, który znalazł się w Polityce Energetycznej Państwa – pozbycia się węgla w gospodarstwach domowych do 2030 roku. Cel zatem jest, a jakie środki? Naszym zdaniem trzeba postawić przede wszystkim na elektryfikację, efektywność energetyczną i źródła odnawialne. Zaprosić trzeba nasze przedsiębiorstwa do współpracy i obiecać im, że nie wycofamy się z tego celu, jeśli w inną stronę zawieje polityczny wiatr. Czytajcie Bendyka teraz. Za kilkanaście lat będzie już na wszystko za późno I tu możemy być liderem technologicznym? Zarabiać w kraju, a nie tylko dawać zarabiać innym? Tak, ale pod tym warunkiem, że będziemy konsekwentni, opracujemy sensowną strategię i będziemy jako państwo prowadzić spójną politykę – regulacji, dofinansowywania, promocji określonych technologii. Nie rozumiem, jak można finansować z publicznych środków wymianę kotłów na węglowe, jak można w ogóle pozwolić, żeby w nowych domach instalowano kotły węglowe. Część krajów UE odchodzi już nawet od gazu – nas to też czeka. Przyszłością jest elektryfikacja, nawet jeśli teraz to wydaje się abstrakcyjne. To odważny pomysł, biorąc pod uwagę ceny ogrzewania prądem.  Jasne, że teraz ogrzewanie elektryczne – z sieci – jest najdroższe. Zakładając jednak, że inwestujemy w fotowoltaikę i pompę ciepła – już nie. Wysokie są koszty inwestycyjne, ale w dłuższej perspektywie to się zwróci. Skoro i tak musimy wydać kilkaset miliardów złotych przez kolejne 30 lat na czyste ciepło, to zróbmy faktycznie krok w przyszłość z troską o lokalne miejsca pracy. No dobrze, mówimy o dużych pieniądzach do dyspozycji, o tym, że tzw. przeciętny Kowalski też może skorzystać, bo np. w dobrze ocieplonym domu zapłaci mniej za ogrzewanie. Tylko że ogrom tych potrzebnych zmian jest przytłaczający. Powiedziała pani, że politykę klimatyczną UE śledzi od kilkunastu lat i wie, że szło to na razie opornie. I tak nagle ruszy z kopyta? Już ruszyło, ale przede wszystkim Unia Europejska nie tylko zwiększyła cele redukcji emisji, ale też rozszerzyła obszary, na które chce oddziaływać. Dotąd mówiliśmy głównie o wielkim przemyśle, energetyce i ciepłownictwie, może jeszcze transporcie lotniczym, bo to ich dotyczył handel emisjami. Teraz Unia skupia się również na transporcie, gdzie dotąd nie było żadnych osiągnięć – przypomnę, że w Polsce emisje rosły. A za tym idą nie tylko regulacje, ale też pieniądze. Rzecz w tym, by rząd zechciał je odpowiednio wydać i był odważny w komunikowaniu zmian i celów do osiągnięcia. Przedstawiając wasze „projekty flagowe”, podkreślacie, że one wymagają konsensusu ponadpartyjnego. To jest w ogóle możliwe w Polsce roku 2021? Uważam, że akurat w zakresie modernizacji energetycznej w Polsce panuje już dość szeroki konsensus. Między PiS, Polską 2050, PO, Lewicą i PSL nie ma wielkich różnic w kwestii odejścia od węgla, choć postulują różne tempo. Może Solidarna Polska i Konfederacja mają odmienne zdanie, choć nie wydaje się, że faktycznie przejmują się energetyką, to raczej kwestia doraźnych kalkulacji politycznych. To znaczy co, nie ma politycznych sporów o energię w Polsce? Latami trwał spór o górnictwo, ale i to się ostatnio zmieniło, nawet gaz jest mniej kontrowersyjny, odkąd zaczęliśmy dywersyfikować źródła dostaw. Wszyscy chcą budować farmy wiatrowe i wspierać przydomowe instalacje fotowoltaiczne, wszystkim zależy na czystym powietrzu. Spór toczy się jedynie o atom, bo za jest PiS, Konfederacja i częściowo partia Razem, przeciw reszta Lewicy, PSL i Koalicja Obywatelska, a Hołownia wolałby nie, ale uważa, że to jednak „mniejsze zło” niż węgiel i gaz. PiS nie jest tu gorszy od PO: politycy wciąż wierzą, że zmiana klimatu nie dotyczy Polski Ok, przyjmijmy, że poza kwestią atomu zapanował jakiś generalny konsensus, niemniej różne szczegóły wciąż są sporne. Na przykład to, jak bardzo system będzie scentralizowany, a w jakim stopniu rozproszony. Mówiliśmy już o tym, że wielkie spółki państwowe nie są tu w awangardzie przemian, delikatnie mówiąc… Jak ktoś ma faktyczny monopol i państwowego właściciela, który jednocześnie jest regulatorem, no to trudno, żeby był otwarty na zmianę i nowych graczy. Zwłaszcza że pracując na starej infrastrukturze, wciąż będzie mógł zarabiać – np. na dystrybucji energii. Gorzej już z wytwarzaniem energii elektrycznej z węgla, które zaczyna przynosić duże straty – stąd próby pozbycia się aktywów węglowych. Spółki mają coraz mniej własnego kapitału i są coraz bardziej zależne od zewnętrznego finansowania. A jak już wspominałam, banki nie chcą wspierać kredytami przedsięwzięć węglowych, powoli odchodzą też od gazu. Stąd PGE, Tauron, Orlen chcą realizować zieloną rewolucję. To nie jest niczyja fanaberia, ale biznes. I to się uda? W sensie – czy takie firmy mogą być wehikułem transformacji na wielką skalę? Mam pewne wątpliwości, czy potrafią zebrać odpowiedni do tego kapitał ludzki i wiedzę, ale trzymam kciuki. Szkoda, że do zasobów ludzkich – czyli kadr – podchodzą tak instrumentalnie, bo żeby wprowadzać duże zmiany, trzeba być kompetentnym, czuć się pewnie i wartościowo. O to trudno w naszych spółkach. Ale to nie jest moment na zastanawianie się, czy się modernizujemy, czy nie. Po tym, jak dekarbonizację opóźniano przez 10 czy 15 lat, nie da się tego już dłużej robić. Rośnie przepaść pomiędzy jednostkami, które musimy wyłączyć, bo się sypią ze starości, a realnymi opcjami wypełnienia dziury po węglu. Teraz jeszcze ratujemy się importem energii, ale import też ma swoje granice. Za drogo? Wprost przeciwnie. Importujemy, bo energia w Szwecji i w Niemczech jest tańsza. Ale tak duży kraj jak nasz musi mieć własne elektrownie, bo nikt za nas nie będzie utrzymywał rezerw. Dlatego musimy dbać o własne zasoby wytwórcze. Ostatnie lata, przy wszystkich narzekaniach na rząd, to jednak czas wielkiego postępu w obszarze energetyki słonecznej. Jak to możliwe, skoro wcześniej ta sama ekipa średnio przysłużyła się OZE, blokując np. rozwój wiatraków? Zadziałał atrakcyjny dla gospodarstw domowych system wsparcia, dzięki któremu okres zwrotu z inwestycji w elektrownię słoneczną na dachu skrócił się z 15 lat do siedmiu. To była bardzo udana szarża polityczna minister Jadwigi Emilewicz i ministra Michała Kurtyki, możliwa chyba dlatego, że wielu polityków starej daty zwyczajnie nie doceniało potencjału i konkurencyjności tej technologii. I ponieważ nikt się nie zorientował, zostaliśmy – pod względem przyrostu – liderem rozwoju fotowoltaiki na świecie? Tak, choć już za chwilę możemy się odbić od ściany, bo przede wszystkim skończył się system wsparcia i czekamy na następny. Ponadto tak szybki i nieplanowany wzrost powoduje obciążenia sieci. Wolałabym, żebyśmy stawiali sobie cele równomiernego rozwoju na 5–10 lat, robili to spokojnie i systematycznie, bo rozwój fotowoltaiki wymaga właśnie adekwatnej rozbudowy sieci. A jednocześnie mam nadzieję, że nie dojdzie do gwałtownego upadku branży fotowoltaicznej po wygaśnięciu systemu wsparcia. Właśnie na tym polega troska o lokalne firmy, że branża się super rozwinęła, wielu ludzi znalazło pracę i teraz potrzebujemy kontynuacji i dalszego rozwoju, a nie gwałtownego zakręcenia kurka z pieniędzmi. Ale sam fakt przyrostu mocy ze słońca jest chyba pozytywny? Oczywiście, nawet konserwatywni decydenci naszej energetyki rozumieją przecież, że szczytowe zapotrzebowanie na energię latem szybko rośnie i jest dużym wyzwaniem, bo część elektrowni idzie wtedy do remontu, część ma problem z chłodzeniem, bo zmiany klimatu powodują, że z roku na rok bijemy rekordy temperatur. No i jednak ludzie marzą o niezależności, a także redukcji kosztów na przyszłość. Obawiamy się niskich emerytur, więc póki możemy, chcemy inwestować w nadziei na niższe koszty ciepła i prądu na stare lata. Forum Energii promuje zdecentralizowany system jej wytwarzania, ale czy w Polsce nie należałoby się skupić raczej na formie własności? W sensie: kto dokładnie będzie właścicielem źródeł energii? Zarządzać systemem dalej będzie operator systemu, czyli Polskie Sieci Energetyczne, ale będzie musiał współpracować z operatorami systemów dystrybucyjnych. I to oni będą musieli wziąć na siebie współodpowiedzialność za bilansowanie systemu. Teraz jest tak, że tylko wielkie jednostki odpowiadają za bezpieczeństwo i wielkie sieci przesyłowe. Do sieci dystrybucyjnych, czyli tych lokalnych, podłącza się jednak coraz więcej małych elektrowni i aktywni konsumenci. I to właśnie z nimi muszą „się dogadać” nasi dystrybutorzy. Myślę, że przede wszystkim przez usługi cyfrowe. I to się uda? Nie można zakładać, że państwowe spółki energetyczne utrzymają nadal 80 proc. rynku, jak jest teraz. W przyszłości trzeba pozwolić na wejście innych podmiotów, prywatnych, zagranicznych, spółdzielni. Tylko tak różnorodny zestaw graczy zapewni konkurencję, transfer technologii i w końcu niskie ceny energii. I trzeba pamiętać, że duży system nadal będzie potrzebny, bo nie każdy chce od razu brać się za wytwarzanie energii. Część z nas chce mieć prąd w gniazdku i święty spokój. Czyli nie wszyscy zostaniemy prosumentami? Rozproszone źródła energii nie zastąpią całości dotychczasowego systemu, bo i np. powierzchnia dachu na bloku nie wystarczy dla wszystkich jego mieszkańców – oni będą musieli korzystać z większych elektrowni, choć zapewne nie węglowych. Co do spółdzielni, to szczególnie ciekawą przyszłość widzę dla nich w obszarze ciepłownictwa. Bo skoro chcemy rozwiązać problem smogu i odchodzimy od węgla, z czasem także od gazu – za parę lat nie będzie już można subsydiować kotłów gazowych ze środków publicznych – to na wsi instalacje zbiorcze i mikrosieci ciepłownicze oparte na OZE będą najlepszym rozwiązaniem. Musimy coś zaoferować również tym społecznościom, które mają obiektywnie gorsze warunki, np. są położone w kotlinie górskiej, mają dużą wilgotność powietrza i do tego jeszcze zły stan budynków. Bendyk: Koronawirus obnażył słabości nowoczesnych państw. Oddajemy więc wolność Lewiatanowi Przez całe lata strategią kolejnych rządów – i PiS, i wcześniej Platformy – było hamować unijną politykę klimatyczną, opóźniać, blokować, migać się… A jak powinna wyglądać dziś? To znaczy czego dziś powinniśmy się domagać od UE, żeby bronić swego interesu?  Na pewno powinniśmy stawiać na czyste ciepło i dbać o to, by nie tylko wielkie firmy, jak PGE czy Tauron, korzystały z unijnych środków na transformację, ale też gospodarstwa domowe i inne mniejsze firmy. Czeka nas wielka fala renowacji budynków, bo większość z nich w Polsce jest w fatalnym stanie pod względem efektywności energetycznej. W takich warunkach wymiana źródeł ciepła na czystsze spowodowałaby wzrost kosztów. Czyli i tak trzeba to zrobić? Znaczy ocieplić te miliony starych budynków? Poprawa efektywności energetycznej w budynkach mogłaby być ogromnym projektem gospodarczym, a znaczna część zainwestowanych pieniędzy pozostałaby w kraju, wtedy oszczędności wydatków na ogrzewanie będą procentować przez dziesiątki lat. Ale jak to się ma do polityki klimatycznej UE? Eliminacja emisji pyłów i innych szkodliwych substancji to też redukcja emisji CO2. Jednak zmian nie będzie, jeśli nie zaczniemy wprowadzać opłat za zanieczyszczanie powietrza z indywidualnego ogrzewania. Wiele lat temu rozprawiliśmy się ze spuszczaniem ścieków do rzek, w XXI wieku najwyższy czas rozprawić się ze złą jakością powietrza. Opłaty za emisje powinny być przeznaczane na modernizację ciepłownictwa, pomoc ubogim energetycznie, rozwój zeroemisyjnych źródeł odnawialnych. To bardzo ważne, żeby troszcząc się o nasze dzieci, nie zostawić teraz części społeczeństwa na lodzie. Trzeba zadbać, żeby transformacja energetyczna była bardziej udana niż transformacja ustrojowa. ** Joanna Maćkowiak-Pandera jest prezeską think tanku Forum Energii. Specjalizuje się w europejskich regulacjach energetycznych i klimatycznych, rynkach energii, OZE i wyzwaniach transformacji energetycznej. Była szefem projektu współpracy energetycznej w Europie Wschodniej w berlińskim think tanku Agora Energiewende. W przeszłości pracowała jako dyrektor ds. rozwoju rynku w duńskim koncernie DONG Energy (obecnie Orsted). 
3^Już prawie rok pracujemy na zdalnym. I kto za to płaci?^Mateusz Kowalik^26 lutego 2021^https://krytykapolityczna.pl/kraj/mateusz-kowalik-praca-zdalna-koszty/^W pandemii pracodawcy skierowali osoby pracujące w biurach na pracę zdalną, ale za rewolucją w trybie pracy nie poszła troska o samopoczucie pracowników. Niektórzy wzięli sprawy w swoje ręce – na wyposażenie domowego biura przeznaczyli średnio 2,5 tys. zł. Koszty zdrowia psychicznego nie są tak łatwe do oszacowania, a zapobiec im trudniej niż bólom kręgosłupa. Do tego dochodzi przesyt technologiami, z którym nie każdy potrafi sobie radzić. Magda od kilku lat wynajmuje kawalerkę na warszawskim Grochowie. Plastikowe stół i krzesło zaczęły jej przeszkadzać dopiero po wybuchu pandemii, kiedy pracodawca zarządził przeniesienie na pracę zdalną. Magda jest specjalistką w branży finansowej i analizuje dane z wielu arkuszy kalkulacyjnych i programów jednocześnie, dlatego tym bardziej dotkliwe było przeniesienie tabelek z dwóch monitorów na ekran podręcznego laptopa. Z niewygodnego krzesła prędko przeniosła się na kanapę, ale i tu, i dokuczał jej coraz silniejszy ból kręgosłupa. Dopiero po kilku tygodniach jej nalegań szefostwo zgodziło się, żeby pracowniczka zabrała z biura potrzebne sprzęty. Na dwa razy Magda przewiozła taksówką: ergonomiczne krzesło biurowe, dwa monitory, klawiaturę i myszkę. Na 25 metrach biurko już się nie zmieściło. W tym czasie Magda cierpiała bóle tak silne, że oprócz jogi online ratowała się akupunkturą i masażami. – Sądzę, że gdybym miała ten sprzęt od razu, to nie miałabym teraz tylu problemów. A trudno siadać mi do pracy z radością, kiedy doskwiera mi obezwładniający ból pleców – tłumaczy pracowniczka, która od niemal roku nieprzerwanie pracuje zdalnie. Po wybuchu pandemii biura opustoszały w błyskawicznym tempie. Pracodawcy dostali możliwość oddelegowania podwładnych do pracy zdalnej na podstawie Ustawy o szczególnych rozwiązaniach związanych z zapobieganiem, przeciwdziałaniem i zwalczaniem COVID-19, innych chorób zakaźnych oraz wywołanych nimi sytuacji kryzysowych. Na jej podstawie pracodawca ma obowiązek zapewnić narzędzia i materiały potrzebne do wykonywania pracy zdalnej, ale najczęściej ogranicza się to do telefonu, ewentualnie komputera i oprogramowania. Z danych Głównego Urzędu Statystycznego wynika, że od marca ubiegłego roku swoją pracę w formie zdalnej wykonywał co czwarty pracownik. Jedni pracują tak cały czas, inni tylko w niektórych okresach. Według badań CBOS-u w pierwszych miesiącach pandemii na pracę zdalną oddelegowano 21 proc. pracowników. Kolejne takie dane ośrodek opublikował za wrzesień – wtedy wskaźnik ten spadł do 12 proc. Mimo że od exodusu pracowników z biur wkrótce minie rok, to praca zdalna pozostaje nieuregulowana w kodeksie. Prace nad jego nowelizacją trwają od jesieni. Pracę zdalną przy kuchennym stole uskutecznia też Malina. Krakowianka jest zatrudniona w branży kreatywnej i narzeka, że taki tryb pracy odbija się na jej zdrowiu i kondycji. Przed pandemią telefoniczna aplikacja każdego dnia naliczała jej niemal 10 tys. pokonanych kroków. Teraz czasami przejdzie mniej niż 200 metrów. Wynika to również z tego, że z domu Malina pracuje więcej niż z biura. – Zaciera się granica między czasem wolnym a pracą. To się dzieje na moje życzenie, bo wolę zostać dłużej przed komputerem i nadrobić zaległości – tłumaczy. Dodaje, że pracodawca stara się łagodzić skutki delegowania pracy do domu. Co miesiąc Malina dostaje ok. 140 zł na pokrycie kosztów prądu, kawy czy zużycie własnego sprzętu. Narodziny klasy domowej – Są takie firmy, które dokładają się do rachunków zatrudnionych, ale większość szefów zakłada, że pracownik sam je pokryje – tłumaczy Łukasz Komuda, ekonomista, ekspert rynku pracy, redaktor portalu Rynekpracy.org. A do pokrycia jest nie tylko zwiększony koszt elektryczności czy zużycia wody. Wielu osobom prywatne potrzeby zaspokajało słabe łącze internetowe, więc praca zdalna – a do tego często również zdalne lekcje – na dłuższą metę wiązała się z inwestycją w mocniejsze łącze. Podobnie jest z meblami – jeśli pracodawca nie zapewnił porządnego wyposażenia, to koszty wygodnego urządzenia domowego miejsca pracy obarczyły portfel pracownika. A nieergonomiczne stanowisko skutkuje m.in. problemami z układem kostnym czy oczami. Jak wynika z badań przeprowadzonych na zlecenie Fellowes, firmy dostarczającej ergonomiczne meble i rozwiązania, 53 proc. zdalnie pracujących Polaków twierdzi, że ich domowe stanowisko pracy powoduje więcej dolegliwości niż przestrzeń biurowa. Aż 76 proc. respondentów wydało na sprzęt biurowy własne pieniądze. Wydatki te wyniosły średnio 2,5 tys. zł na osobę. Jak nie pracować zdalnie w domu z dziećmi – potwierdzone info Czasami niedoboru sprzętowego nie zażegnają nawet dodatkowe pieniądze. Komuda: – Nasze mieszkania są małe i nie każdy może wstawić sobie biurko. Pozostaje wtedy praca na kanapie z laptopem na kolanach. Poza kosztami finansowymi i obciążeniami dla organizmu praca zdalna powoduje lub pogłębia problemy mentalne. Łukasz Komuda tłumaczy, że jej efektem jest poczucie alienacji. – Brak rzeczywistych kontaktów z kolegami i koleżankami nie tylko zmniejsza wydajność, ale pogarsza też dobrostan pracownika. Mamy wysyp zwolnień lekarskich związanych z depresją, stanami lękowymi i problemami adaptacyjnymi. Wynikają one m.in. ze zmiany stylu pracy na zdalną. Poczucie wyobcowania od początku pandemii towarzyszy Barbarze, menadżerce z międzynarodowej agencji reklamowej. – Podczas pierwszego lockdownu schodziłam z leków psychotropowych i bałam się, jak to będzie, gdy z pracą wylądowałam w domu, a świat, jaki znałam, wywrócił się do góry nogami. Przez większość czasu potrafiłam o siebie zadbać, ale jak nadszedł drugi lockdown, zaczęłam mieć obniżony nastrój, co mogło wywołać nawrót depresji – relacjonuje. W omawianiu sytuacji na bieżąco pomagali jej psychoterapeuta i psychiatra. Pomogło też nowe podejście szefa, który późną wiosną zabronił jej robić nadgodziny. – Potrzebowałam czasu, żeby w ogóle odkryć, że mogę zrobić sobie przerwę. To samo przekazałam dwudziestu osobom, których pracą zarządzam. Mieli te same co ja tendencje do przepracowywania się – tłumaczy. Nawał obowiązków, rozmycie godzin pracy i chęci wykazania się jako efektywny pracownik sprawiły, że szybko poczuła przesyt technologiami. – W każdy weekend jadę do lasu. Zdenerwowałam się, jak zabroniono do nich chodzić. Jestem bardzo aktywna fizycznie, ale to nie wystarczało, żeby odpocząć. Wzięłam się za uprawianie ogródka, pomalowałam płot. I sobie, i sąsiadowi. – Dla wielu wybuch pandemii oznaczał gwałtowne przeniesienie się w świat technologii. Wpadliśmy w ten świat bez opracowanych regulaminów czy schematów postępowania i zaczęliśmy się topić – tłumaczy Maja Herman, psychiatrka i psychoterapeutka, asystentka w Klinice Psychiatrii Warszawskiego Uniwersytetu Medycznego. I wyjaśnia, że przy pracy zdalnej mózg funkcjonuje inaczej niż w warunkach biurowych. – Na zajęciach stacjonarnych student widzi i słyszy mnie z pewnej odległości, a prezentacja jest w wyblakłych kolorach. Na ekranie ma mnie bezpośrednio przed sobą. Jeśli używa słuchawek, to mój głos wpada prosto do jego ucha, a prezentacja ma wyraziste barwy. Do tego musi być w ciągłej gotowości, by odpowiedzieć na ewentualne pytania. Bodźce, które odbiera mózg, są bardziej intensywne niż podczas klasycznego spotkania – wyjaśnia Herman na przykładzie akademickim, ale zaznacza, że w ten sam sposób funkcjonują pracownicy w domowych biurach. Dodatkowo bodźce płynące z komputera powodują wydzielanie dopaminy, substancji istotnej dla funkcjonowania organizmu i mającej wpływ m.in. na dobre samopoczucie. – Dlatego czasami trudno przestać pracować. A jak się skończy, to mózg już jej nie wytwarza, co może prowadzić do zaburzeń – mówi psychiatrka. Najpoważniejsze efekty nadmiaru pracy w domu to zespół przewlekłego zmęczenia i zespół wypalenia. Objawiają się one poczuciem zmęczenia od samego rana. – Człowiek się budzi i nie ma siły. Najpierw tłumaczy to sobie tym, że przecież w takim trybie pracy każdy jest zmęczony. Pojawiają się też zaburzenia snu. To pierwszy sygnał, że dzieje się coś złego – wyjaśnia Herman. Liberalne fantazje o pandemii i nieróbstwie Łukasz Komuda zwraca uwagę na to, że domaganie się respektowania swoich praw przez pracowników nie jest cechą charakterystyczną polskiej kultury organizacyjnej, w której relacje ustalane są na zasadzie siły: kto ma jej więcej, ten częściej stawia na swoim. Dlatego część pracowników nawet nie pytała pracodawcy, czy ten zapewni jakąkolwiek pomoc w zorganizowaniu domowego stanowiska pracy. – Wiele osób nie próbowało takiej rozmowy zaczynać, obawiając się wręcz kary, jaka mogłaby ich za to spotkać – mówi ekspert. Guy Standing: Dochód podstawowy pozwala mówić „nie” Maja Herman wyjaśnia, że wraz z wybuchem pandemii zamanifestowała się bardzo istotna cecha, która wpływa na fizyczne, psychiczne i finansowe koszty ponoszone przez pracowników zdalnych. – To brak umiejętności wyznaczania granic. Na początku ludzie nie potrafili się odnaleźć w nowej rzeczywistości: szef pisał mejle o godz. 20, a pracownicy odpowiadali, bo przecież i tak byli w domu. Później trudno było się z tego wycofać i w końcu pojawiło się wkurzenie. To wszystko przenosi się na relacje w rodzinie, związkach i w społecznościach – tłumaczy specjalistka. I przekonuje, że zjawisko wypalenia i zmęczenia jest już groźne w skali kraju. – Problemem jest też to, że zaburzenia są banalizowane, nawet przez polityków. A w efekcie koszty ponoszą nie tylko pojedyncze osoby, ale też cały kraj i całe społeczeństwo. 
4^Piotr Ikonowicz kandydatem na RPO? „To tak, jakby zaprosić pieszego do limuzyny”^Paulina Januszewska^25 lutego 2021^https://krytykapolityczna.pl/kraj/piotr-ikonowicz-kandydatem-na-rpo-to-tak-jak-by-zaprosic-pieszego-do-limuzyny/^– Kandydatura Piotra Ikonowicza na Rzecznika Praw Obywatelskich wydaje się idealna pod wieloma względami, ale przede wszystkim poszerzyłaby rozumienie praw obywatelskich w Polsce – twierdzi z kolei Maciej Konieczny, poseł Razem.  Kilka dni temu Senat większością głosów odrzucił propozycję powołania posła PiS, Piotra Wawrzyka, na stanowisko Rzecznika Praw Obywatelskich. Chwilę później rezygnację z ponownego ubiegania się o urząd potwierdziła kandydatka społeczna, Zuzanna Rudzińska-Bluszcz, co oznacza, że pytanie o to, kto zastąpi Adama Bodnara, pozostaje otwarte. Marcelina Zawisza i Maciej Konieczny ogłosili w mediach społecznościowych, że partia Razem w roli RPO widziałaby Piotra Ikonowicza. „Nie będzie bał się Kościoła, prezesa, prezydenta. Eksmitowani, ofiary reprywatyzacji, kobiety walczące o prawo do wyboru, bezdomni, osoby LGBT+ mieliby kogoś, na kim mogliby polegać” – argumentowała posłanka w rozmowie z PAP. Nam Maciej Konieczny powiedział, że za poparciem Ikonowicza przemawia nie tylko jego doświadczenie, ale także sposób, w jaki swoją pracą definiuje prawa obywatelskie, niesłusznie postrzegane w Polsce w kontekstach oderwanych od podstawowych ludzkich potrzeb materialnych, jak mieszkanie czy praca. – Ten pomysł pojawił się w kilku gronach, był podnoszony przez wiele osób związanych z działalnością społeczną, m.in. Jana Śpiewaka. Nic dziwnego, bo to dość naturalny wybór z punktu widzenia lewicy społecznej. Piotr Ikonowicz przez niemal całe swoje życie walczy o prawa obywatelskie przede wszystkim w wymiarze ekonomicznym, socjalnym, lokatorskim, pracowniczym. Z lewicowej perspektywy jego dorobek zdaje się idealnie odpowiadać na wyzwania, jakie stoją przed RPO – przekonuje poseł Razem. – Dla mnie najważniejsze jest to, że Piotr Ikonowicz może zmienić spojrzenie na prawa obywatelskie w Polsce. W tej chwili raczej niekoniecznie kojarzą się z kwestiami ekonomicznymi. A przecież każdy z nas powinien mieć prawo do godnego życia – dopowiada Maciej Konieczny. Bodnar: Staliśmy się bardziej egalitarnym społeczeństwem Owej godności Piotr Ikonowicz, jako weteran polskiej lewicy społecznej i prawnik, poświęcił spory kawałek swojego życia. Od kilkunastu lat prowadzi Kancelarię Sprawiedliwości Społecznej, której celem jest pomoc ubogim i wykluczonym, w tym osobom bezprawnie wyrzucanym z mieszkań, oszukiwanym przez finansistów i banki, a także pokrzywdzonym przez pracodawców. – Kancelaria Sprawiedliwości Społecznej to nie jest ruch społeczny ani inicjatywa polityczna – mówił kilka lat temu, gdy przyglądaliśmy się jego pracy w skromnym warszawskim biurze przy ul. Jarocińskiej. – To styl życia. Kiedy ktoś przychodzi do nas i mówi: „Chcę się poświęcić i pomagać innym”, to my… dziękujemy za taką pomoc. A to dlatego, że Kancelaria działa dzięki też temu, że nie ma wśród nas ludzi, dla których pomoc innym to „poświęcenie”. Bo pomoc to nie jest „poświęcenie”. Pomoc jest normalna i potrzebna, to coś, co ludzie dają sobie i dostają od innych każdego dnia. A przynajmniej tak właśnie powinno być – podkreślał nasz rozmówca, który za swoje zasługi został w tym roku wyróżniony wraz z Agatą Nosal-Ikonowicz odznaką honorową, nadaną przez RPO Adama Bodnara. To Ikonowicz był jednym z działaczy nagłaśniających skandaliczne konsekwencje reprywatyzacji warszawskiej czy spowodowane przez fatalne warunki zatrudnienia samobójstwo jednej z pracownic firmy Amica, Ilony Pujanek. Ikonowicz kontra Amica Wiele z tych spraw opisywał na naszych łamach, a mnóstwo innych problemów wynikających z niesprawiedliwości społecznej sygnalizował również w sferze politycznej. Był posłem II i III kadencji Sejmu, kandydował na urząd prezydenta w 2000 roku, założył i przewodniczył Nowej Lewicy oraz Ruchowi Sprawiedliwości Społecznej. Czy do tych osiągnięć będzie mógł wkrótce dopisać również pełnienie obowiązków RPO? Czas pokaże. Na razie propozycja Razem nie została jeszcze oficjalnie zgłoszona. Posłowie i posłanki będą musieli zdobyć poparcie reszty Lewicy oraz innych ugrupowań. Jeśli to się powiedzie, kandydaturę Ikonowicza rozpatrzy parlament. Sam Ikonowicz do ewentualnego przejęcia pałeczki po Bodnarze podchodzi z ostrożnym, ale nieskrywanym entuzjazmem. – Na razie idę pieszo, a wszyscy pytają mnie, czy wsiadłbym do dobrego samochodu. Pewnie, że bym to zrobił – mówi Piotr Ikonowicz. – Misję RPO wyobrażam sobie dokładnie tak jak wszystko, czym zajmuję się przez większość swojego życia, czyli jako walkę o przestrzeganie wolności i praw człowieka. W zasadzie nic innego nie robię. Gdybym więc dostał z pieniędzy podatników biuro i cały aparat prawny, byłbym przeszczęśliwy, bo mógłbym zwielokrotnić skuteczność swoich dotychczasowych działań – wskazuje nasz rozmówca, dodając, że tę propozycję uważa za „wielki komplement pod adresem wszystkich, którzy w ramach Kancelarii Sprawiedliwości Społecznej starają się bronić ofiar systemu”. Ikonowicz: Ten system zmutuje – Od kilkunastu lat pomagamy tysiącom ludzi dzięki składkom i darowiznom od obywateli i obywatelek. W mojej wyobraźni nie funkcjonuje więc coś takiego jak budżet, bo wszystkie osoby w Kancelarii działają pro bono i w ramach wolontariatu. Gdybyśmy jednak nim dysponowali, to byłoby coś. W tej chwili wszystko robimy na piechotę, a tu raptem pada propozycja, by wsiąść do luksusowej limuzyny. Nad czym się tu zastanawiać? – słyszymy. 
5^Reklamoza jest jak wielogłowa hydra, ale warto ją pokonać^Piotr Wójcik^25 lutego 2021^https://krytykapolityczna.pl/kraj/piotr-wojcik-reklamoza-raport-miasto-moje-a-w-nim/^Ustawa krajobrazowa nie ma w Polsce lekko. Pod hasłami ochrony wolnej konkurencji i własności prywatnej, a także wysuwając drugorzędne zarzuty proceduralne, w całym kraju walczy się z lokalnymi uchwałami, które przestrzeni publicznej mają wreszcie nadać elementarny ład. Piotr Wójcik pisze o raporcie „Pięć lat ustawy krajobrazowej” Stowarzyszenia Miasto Moje a w Nim. 15 maja 2015 roku, a więc w zapomnianym już czasie rządów PO-PSL i prezydenta Komorowskiego, podpisana została ustawa krajobrazowa. Miała ona dać gminom do ręki oręż w walce z wszechobecną polską reklamozą. Oczywiście nie od razu, na tak rewolucyjne działania jak porządkowanie chaosu w przestrzeni publicznej trzeba dać odpowiednio dużo czasu. Ustawa weszła więc w życie dopiero w 2016 roku i umożliwiła gminom wprowadzanie lokalnych uchwał krajobrazowych. Tu także wprowadzono okres ochronny, podmioty działające na terenie gminy miały otrzymać przynajmniej 12 miesięcy na dostosowanie się. Niestety to centralne i lokalne vacatio legis i tak okazało się niewystarczające. Nie przewidziano najwyraźniej, że ustawa zwyczajnie się nie przyjmie. Chaos reklamowy okazał się bardziej wymagającym przeciwnikiem, niż sądzono. Ma on swoich obrońców w sektorze prywatnym, w sądach i we władzy wykonawczej. Gminy najwyraźniej uznały, że nie warto walczyć z tą wielogłową hydrą, bo to sprawa z góry przegrana. A jednak są przykłady podnoszące na duchu. Dzięki przegłosowaniu przez radę gminy uchwały krajobrazowej wspólnoty lokalne mogą wprowadzać własne kodeksy regulujące przestrzeń publiczną w kilku aspektach. Mogą więc określać zasady i sposób usytuowania, a także gabaryty tak zwanej małej architektury, ogrodzeń i obiektów reklamowych. Mała architektura, czyli ławki, śmietniki czy znaki informacyjne, i tak jest stawiana głównie przez władze lokalne, więc żadne dodatkowe przepisy jej nie są potrzebne. Kluczowe w tej regulacji były właśnie obiekty reklamowe, definiowane jako wszystkie „przedmioty materialne przeznaczone lub służące ekspozycji reklamy wraz z ich elementami konstrukcyjnymi”. Mowa więc nie tylko o typowych banerach reklamowych, ale też innych konstrukcjach eksponujących materiały zachęcające potencjalnych klientów do nabycia dobra lub usługi. Ściągnąłem reklamy, bo inni też ściągnęli Gminy mają bardzo szeroki zakres działań w tej sprawie. Mogą określać wielkość obiektów reklamowych, sposób ich umiejscowienia, liczbę szyldów stosowanych przez jeden podmiot prowadzący działalność w danym miejscu, a także inne ogólne standardy estetyczne. Lokalne regulacje nie mogą dotyczyć jedynie obiektów upamiętniających osoby, zdarzenia lub instytucje, a także informujących o działalności religijnej kościołów i związków wyznaniowych, o ile znajdują się one na terenie użytkowanym przez daną wspólnotę religijną. Jednak pod warunkiem, że tego typu obiekty służą wyłącznie wymienionej funkcji. Można oczywiście dyskutować, czy informacje dotyczące kultu religijnego także nie powinny być objęte opisywaną regulacją. Przecież i one bywają nieprzesadnie estetyczne, oględnie rzecz biorąc. Nie zmienia to faktu, że ustawa krajobrazowa daje gminom ogromne pole manewru w zakresie kształtowania wyglądu przestrzeni publicznej na ich terenie. A wygląd danej gminy jest niezwykle istotny – nie tylko zwiększa komfort życiowy jej mieszkańców, ale też może potencjalnie przyciągać nowych członków wspólnoty lokalnej lub turystów. A jednak gminy z tej możliwości nie korzystają. Nie licząc chwalebnych wyjątków. Według raportu Pięć lat ustawy krajobrazowej Stowarzyszenia Miasto Moje a w Nim gminy są niezwykle niechętne do korzystania z możliwości, które daje ustawa. Autorzy raportu wykonali tytaniczną wręcz pracę, by wydobyć odpowiednie informacje na temat wszystkich 302 gmin miejskich oraz 642 gmin miejsko-wiejskich w Polsce. Odpowiedzi uzyskali z 775 gmin, a więc od zdecydowanej większości. Raport ten jest więc bez wątpienia reprezentatywny, poza tym możemy przypuszczać, że te gminy, które takie uchwały wprowadziły, bardzo chętnie by się tym faktem podzieliły z miejskimi aktywistami. Dokładnie rzecz biorąc, monitoring stowarzyszenia objął 83 proc. gmin miejskich i miejsko-wiejskich w Polsce. Co więcej, autorzy raportu stworzyli interaktywną mapę Polski, dzięki której można sprawdzić, na jakim etapie jest dana gmina w zakresie wprowadzania własnej uchwały. Oczywiście większość mieszkańców Polski nie bardzo ma tam co sprawdzać, ale to już nie jest wina twórców mapy. Ustawa krajobrazowa w całości obowiązuje zaledwie w 25 gminach miejskich i miejsko-wiejskich w całej Polsce − a więc w 3 proc. tych, które przesłały odpowiedź. W większości są to miasta średniej wielkości lub mniejsze. Mowa więc m.in. o Świnoujściu, Lubinie, Sosnowcu, Olkuszu, Tarnowie, Słupsku czy Karpaczu. Z miast wojewódzkich ustawy krajobrazowe skutecznie wprowadziły jedynie Kraków, Gdańsk, Łódź i Opole. W niektórych pozostałych miastach wojewódzkich uchwała krajobrazowa znajduje się już na dalszym etapie procedowania. Przykładowo w Szczecinie powstał już projekt uchwały, który został także poddany konsultacjom społecznym, jednak nadal nie został przegłosowany przez radę miasta. Na podobnym etapie znajduje się uchwała w Poznaniu oraz Olsztynie. W Katowicach radni podjęli uchwałę o przystąpieniu do sporządzenia lokalnego kodeksu reklamowego, jednak wciąż nie powstał stosowny projekt. W Toruniu projekt już co prawda powstał, ale wciąż nie przeprowadzono konsultacji społecznych w jego sprawie. Autorzy raportu zapytali również włodarzy gmin, dlaczego nie wprowadzili własnych lokalnych uchwał. Wszak aż 636 gmin, czyli zdecydowana większość, nie wprowadziła nie tylko uchwał krajobrazowych, ale nawet uchwał o przystąpieniu do ich wprowadzenia. To może się wydawać idiotyczne, że najpierw należy przegłosować uchwałę o przystąpieniu do przygotowania uchwały, ale wcale tak nie jest – to sygnał, że gmina dostrzega problem chaosu reklamowego na swoim terenie i będzie chciała coś z nim zrobić. Jeśli gmina w ogóle nie widzi problemu w tym zakresie, to po prostu nie zaczyna procedury przygotowawczej. Odpowiedzi wskazują, że władze aż 158 takich miast nie widzą potrzeby ochrony krajobrazu na swoim terenie. W zdecydowanej większości nie dostrzegano w nich problemu reklamozy, a w 38 przypadkach niewielki rozmiar gmin miał się łączyć ze znikomą liczbą umieszczanych obiektów reklamowych. Kolejne 102 gminy były usprawiedliwione − ochrona krajobrazu była tam zawarta w innych aktach prawa miejscowego, głównie w miejscowych planach zagospodarowania przestrzennego. 74 miasta zgłosiły problem braku zasobów potrzebnych do wprowadzenia takiej uchwały i pilnowania, czy jest przestrzegana. 55 gmin zadeklarowało zainteresowanie tego typu uchwałą w przyszłości. W większości z nich były już prowadzone stosowne analizy. Właściwie trudno się dziwić, że miasta nie zamierzają wprowadzać własnych kodeksów reklamowych. Wiele z tych gmin, które to uczyniły, musiało potem się mordować z organami wykonawczymi i sądami. Najgłośniejszy był oczywiście przypadek Warszawy, której uchwałę krajobrazową uchylił wojewoda mazowiecki Konstanty Radziwiłł (jeszcze niedawno minister zdrowia). Władze miasta wprowadziły zmiany do projektu uchwały po konsultacjach społecznych, ale nie wyłożyły projektu ponownie do publicznego wglądu. Wojewoda prawdopodobnie miał tu nawet rację, gdyż Wojewódzki Sąd Administracyjny podtrzymał jego decyzję, co nie zmienia faktu, że warszawski kodeks reklamowy został „uwalony” z powodu kwestii proceduralnych. Pojawiały się wobec niego także inne zarzuty, według których uchwała miała faworyzować należącą do Agory firmę AMS. Nie licząc największych ulic, ze stolicy miały zniknąć największe billboardy, na czym skorzystałaby reklama na wiatach przystankowych, którą obecnie kontroluje w większości AMS. Tyle tylko, że tę akurat sprawę prowadzi UOKiK, poza tym problem nie leży w uchwale jako takiej, tylko dystrybucji przestrzeni na wiatach. Reklamowy chaos i „szyldoza” w Warszawie wkrótce staną się przeszłością Zresztą także inne duże miasta musiały się najpierw zetrzeć z wojewodami w sprawie swoich uchwał krajobrazowych. W Gdańsku wojewoda uznał, że uchwała krajobrazowa będzie ograniczać możliwość prowadzenia kampanii wyborczej, a więc wchodzi w zakres regulacji kodeksu wyborczego. Jednak ta decyzja okazała się bezpodstawna i uchylił ją pomorski WSA. W Łodzi było jeszcze inaczej – WSA uznał uchwałę za nieważną, jednak wyrok ten uchylił i przesłał do ponownego rozpatrzenia Naczelny Sąd Administracyjny. Według mapy Uchwały krajobrazowe w Polsce w kilku mniejszych miastach uchwała obowiązuje jedynie w części, również na skutek rozstrzygnięcia nadzorczego wojewody – mowa o Cieszynie, Nysie i Namysłowie. Proces wprowadzania uchwał krajobrazowych w polskich gminach został zamrożony także z innego powodu. Mianowicie sama ustawa krajobrazowa może się okazać niezgodna z konstytucją. A to z powodu sporu, do którego doszło w Opolu. Tamtejszy WSA, na wniosek firmy z branży reklamowej Cityboard Media, uznał za nieważną uchwałę krajobrazową Opola, gdyż nie określała ona warunków dostosowania nośników reklamowych w mieście do nowych regulacji – mówiła jedynie o 30-miesięcznym okresie przystosowawczym. Na ten wyrok wniesiono skargę kasacyjną do Naczelnego Sądu Administracyjnego, który przesłał zapytanie do Trybunału Konstytucyjnego i zawiesił postępowanie. W międzyczasie Opole powiększyło swoje granice, więc musiało przyjąć drugą uchwałę, bardzo zresztą podobną do tej pierwszej, dano jednak kolejne 36 miesięcy na dostosowanie istniejących już tablic reklamowych. Dzięki temu należy ono do tych nielicznych miast w Polsce, które taką ma i obowiązuje ona w całości. A dlaczego według NSA ustawa krajobrazowa może być niezgodna z konstytucją? Ponieważ nie zapewnia ochrony prawnej oraz odszkodowań właścicielom nośników reklamowych, które zostaną usunięte po upłynięciu okresu przejściowego. Ustawa krajobrazowa nie ma więc w Polsce lekko. Pod hasłami walki o wolną konkurencję i ochronę własności prywatnej, a także powołując się na drugorzędne zarzuty proceduralne, w całym kraju walczy się z lokalnymi uchwałami, które mają wreszcie wprowadzić elementarny ład w przestrzeni publicznej. W związku z tym włodarze zdecydowanej większości gmin nie palą się do procedowania własnych uchwał – po co mają się potem mordować w sądach? Tym bardziej że w razie niekorzystnego dla ustawy wyroku TK mogą potem mieć spore problemy. Toyota na jeziorze, czyli kraj reklamami oszpecony Można się było spodziewać, że lokalne uchwały nie będą się podobać przedsiębiorcom z branży reklamowej, szkoda jednak, że ich zdanie tak często podzielają przedstawiciele władzy wykonawczej i sądy. Tymczasem tam, gdzie uchwały funkcjonują w całości, zaczynają przynosić rezultaty. W Krakowie zniknęło już 800 reklam, głównie ze słupów oświetlenia ulicznego. Kolorowe obrazki wielkopowierzchniowe zaczynają też sukcesywnie znikać z Gdańska, odsłaniając wreszcie fasady budynków. Gdańska uchwała zabroniła wieszania reklam wielkoformatowych na budynkach, ograniczyła wielkość reklam do 18 m kw., a także wprowadziła standaryzację nośników reklamowych w mieście, m.in. nakazała chowanie ich nieestetycznych elementów konstrukcyjnych. Mniejsi przedsiębiorcy mogą korzystać z pomocy Gdańskiej Szkoły Szyldu, by zaprojektować zgodne z przepisami szyldy estetycznie informujące o prowadzonej przez nich działalności. Dostosowywanie miejskiego krajobrazu do nowych wytycznych nie musi kłócić się z interesami lokalnych podmiotów gospodarczych. Wręcz przeciwnie, ich lokale mogą na tym skorzystać. No ale jak widać, nie wszędzie może być ładnie. 
6^Trzaskowski z fanbazą, PiS z kiełbasą, i tylko Kosiniak miał czas pogadać^Kaja Puto^25 lutego 2021^https://krytykapolityczna.pl/kraj/kaja-puto-dawid-krawczyk-cyrk-polski-kampanie-wyborcze-rozmowa/^W kampaniach PiS-u roi się od porównań z powstańcami. I każdy piknik tęczowych rodzin to w takiej narracji wyzwanie do walki rzucone heroicznym Polakom. Właśnie na takiej emocji wygrywa się wybory, i to nie tylko w Polsce, wystarczy spojrzeć na kampanię Joe Bidena. Dawid Krawczyk, autor książki „Cyrk polski”, opowiada Kai Puto, czego się dowiedział, pokonując kilkadziesiąt tysięcy kilometrów podczas kampanii wyborczych 2019 i 2020 roku i stojąc w kolejkach po wyborczą kiełbasę. Kaja Puto: Dlaczego słuchając Szymona Hołowni, wjechałeś w szlaban na bramkach autostradowych? Dawid Krawczyk: A słuchałaś kiedyś audiobooka, w którym kandydat na prezydenta opowiada hipnotycznym głosem, jak dojrzał świętość w umierającym dzieciaku z grzybicą przełyku? Ja słuchałem. Nie róbcie tego w domu, a na pewno nie na autostradzie. Podczas trzech kampanii wyborczych w 2019 i 2020 roku zjeździłeś za politykami kilkadziesiąt tysięcy kilometrów. I chyba całkiem dobrze się bawiłeś. To miał być reportaż gonzo? Chyba tak to można nazwać, bo moim celem nie było odmalowanie portretu Polski ze wszystkimi półcieniami. Gdyby porównać moją książkę do obrazu, to nie jest to obraz akademicki, tylko raczej ekspresjonistyczny. I oczywiście wiem, że moje wpieprzenie się w szlaban na autostradzie nie położyło się cieniem na losach polskiej polityki, ani na szczęście nawet na mojej historii ubezpieczeniowej. Ale dałem sobie taką wolność, żeby je opisać, bo wydawało mi się po prostu zabawne, a jakieś długie polityczne przemowy, nudne aż do wyrzygania, opuszczałem. Zrelacjonowałem te kampanie z subiektywnego punktu widzenia, bo mam nadzieję, że będzie to korzystne dla czytelników – suche relacje z kampanii wszyscy dostawali na bieżąco. Społeczna pamięć zdarzeń z kampanii to jakieś 48, maksymalnie 72 godziny. Dlatego szukałem formuły, która sprawiłaby, że książka będzie interesująca również dwa, trzy lata po kampaniach. Moją ambicją było to, by się nie zestarzała zbyt szybko. Skojarzyło mi się z gonzo, bo nie ma w niej pogłębionych portretów bohaterów, rozsiane po Polsce miasta i wsie nie różnią się zbytnio od siebie. Za to jest dużo ciebie jako dziennikarza – a jeszcze więcej jest o relacjach między politykami a wyborcami, o propagandzie politycznej. Czasem wracam do bohaterów – na przykład na dożynki zorganizowane przez koło gospodyń wiejskich, które poznałem przy kampanijnej okazji. To dało mi duże pojęcie o tym, jak wygląda backstage przygotowania wyborców do ugoszczenia polityków. Ale prawda jest taka, że na czymś musiałem się skupić. Na pewno da się napisać interesującą 800-stronicową książkę, gdzie każdy bohater dostanie należną mu uwagę i przestrzeń dla swoich wzlotów i upadków. Cóż, ja nie mam backgroundu klasowego, który pozwoliłby mi poświęcić się przez kilka lat wyłącznie pisaniu książki i trzaskaniu pogłębionych wywiadów z każdym polskim wyborcą. Skupiłem się więc na tym, jak produkty bardzo bogatej wyobraźni politycznej sprzedawane są publiczności. Nigdy bym nie wymyślił, że jak trójmiejskie środowiska LGBT+ organizują 2 kwietnia debatę o zdrowiu seksualnym, to będzie to przedstawiane jako intencjonalny atak na polskiego papieża, którego rocznica śmierci przypada w ten dzień. A tak przedstawiła to TVP w programie Studio Polska. Od wizyty w tym przedziwnym miejscu zaczyna się moja opowieść w tej książce. Żeby tylko się nie chcieli mścić! Dawida Krawczyka rozmowy z wyborcami Pokonujesz te tysiące kilometrów i zyskujesz perspektywę polityka, który przez kilka miesięcy skacze z miejsca na miejsce. Myślę, że masz do jakiegoś stopnia rację, chociaż z wyborcami gadałem więcej niż z politykami. Osobiście myślałem o sobie jak o kelnerze na weselu. Pracujesz w miejscu, gdzie zaraz przyjdą ludzie, którzy będą mieli „najważniejszy dzień w swoim życiu” – przynajmniej takie mają oczekiwania państwo młodzi, a już na pewno ich rodzice. Wszystkim zależy, żeby wujki się nie pochlały, żeby kwiatek był równo wciśnięty w butonierkę, a dla ciebie to jest kolejne wesele w tym miesiącu i po kilku minutach bardzo dobrze wiesz, kto się pochleje, a kto ze wzruszenia rozmaże sobie cały makijaż. Ale przede wszystkim możesz bezkarnie podglądać ludzi w chwilach, kiedy przeżywają bardzo silne emocje. Czego dowiedziałeś się o polskiej polityce po tych wszystkich podróżach? Na pewno tego, że wyborcy są równie cyniczni jak politycy. Albo przynajmniej chcieliby za takich uchodzić. Byłem szczylem, kiedy Bill Clinton musiał się tłumaczyć z molestowania seksualnego swojej podwładnej. Cały ten skandal kręcił się wokół jego postawy etycznej, opinia publiczna sądziła go jako istotę moralną. Takiej perspektywy już dziś nikt nie stosuje. Czy to było moralnie dopuszczalne, czy godne potępienia? Kogo to obchodzi? Dzisiaj ważne, czy „nasi” na tym zyskają, czy stracą. Polityczny cynizm Polaków. Raport z badań socjologicznych W trakcie tych trzech kampanii wydarzyło się kilka afer, między innymi loty marszałka Kuchcińskiego. Rozkręcenie tej afery medialnej skończyło się co prawda dymisją – co się rzadko w tym kraju zdarza – ale na wyborcach nie zrobiło to wrażenia. Marszałek Kuchciński musiał w końcu karnie przyjść na konferencję prasową, żeby prezes symbolicznie ściął mu głowę. Dwa dni później widziałem go, jak brylował między wyborcami w Stalowej Woli. Pytałem ich, co myślą o tym, co się wydarzyło. I nikt nie powiedział, że oczekuje, że takie występki będą ukarane. Nikt nie powiedział też, że władza ma swoje przywileje i że Kuchciński nie zasługuje na karę. Bo te afery medialne naprawdę nikogo nie interesują z perspektywy etycznej. Polityka śledzona jest jak rozgrywka, jak mecz piłki nożnej: czy nasza drużyna wejdzie do półfinału, czy nie. Potrafiłbyś jednym słowem scharakteryzować styl uprawiania kampanii każdej z sił politycznych? Chyba nie, bo te trzy kampanie wyborcze w 2019 i 2020 roku były bardzo różne. Na pewno ciekawie w kontekście politycznej skuteczności porównać kampanię Dudy i Trzaskowskiego w drugiej turze wyborów prezydenckich. Trzaskowski zmuszony został do tego, żeby prezentować się jako kandydat wszystkich Polaków. Zazwyczaj to wyświechtany frazes, ale w jego przypadku tak po prostu było, musiał być przekonujący dla wyborców swojej partii, wszystkich partii opozycyjnych od Lewicy po Konfederację oraz niewielkiej części elektoratu swojego przeciwnika. Na godzinę przed końcem kampanii jeden z jej architektów powiedział mi, że to było najlepsze, co byli w stanie zaprezentować. I że „to był najlepszy z nas”. I ja się zgodzę, że to była sprawna kampania. Ale okazało się, że to nie wystarczy. Nie wystarczy, żeby zwyciężyć z Dudą? Nie wystarczy. Wiesz dlaczego? Bo wyborca Trzaskowskiego nie jest zaangażowany. Taki wyborca odwołuje się do frazesu o mniejszym złu, wrzuci kartkę do urny, ale nie wróci do domu i nie będzie suszył o to bani bratu, żonie i sąsiadowi. Trzaskowski ma swoją fanbazę. To ludzie, dla których jest ucieleśnieniem określonej wizji sukcesu. Był taki spot Trzaskowskiego, który równie dobrze można byłoby puszczać i po kampanii jako reklamę lajfstajlu klasy średniej. On mówi swoim wyborcom tak: jak ci się uda, jak się będziesz starał, to tak będzie wyglądało twoje życie. Będziesz sobie jak ja żył na Ursynowie, miał fajne dziewięcioletnie auto, bo to jednak trochę siara mieć w 2021 najnowszego SUV-a, do tego w pakiecie kochająca żona, zdolne dzieci. To taka zadowolona z siebie klasa średnia. Ale ilu jest ludzi, którzy mają takie aspiracje? Całkiem sporo, ale nie więcej niż 50 procent. Z 10 milionów wyborców Trzaskowskiego w drugiej turze tylko połowa zagłosowała na niego jako kandydata pierwszego wyboru. Dwóch gniewnych ludzi przechodzi do drugiej tury A Duda? Duda bronił Polski czy wręcz całej cywilizacji chrześcijańskiej przed inwazją. Wyborczo to działa jak złoto, bo dajesz poczucie wpływu, uczestniczenia w czymś ważnym, wręcz historycznym. W kampaniach PiS-u roi się od porównań z powstańcami. I każdy piknik tęczowych rodzin to w takiej narracji wyzwanie do walki rzucone heroicznym Polakom. Właśnie na takiej emocji wygrywa się wybory, i to nie tylko w Polsce. Joe Biden w trakcie inauguracji mówił, że Amerykanie muszą zabrać się wspólnie do pracy, bo stoją przed wspólnym wyzwaniem. Odwoływał się do kryzysu gospodarczego z lat 30. XX wieku, do New Dealu, drugiej wojny światowej, do 11 września. W to wszystko wpisał pandemię koronawirusa. I to chwyciło. Dlaczego? Bo obywatele USA mają poczucie, że ich życie ma sens, że zakładając maseczkę, są tak samo ważni jak ten strażak, co ratował ludzi z World Trade Center. No dobrze, ale wróćmy do tych kampanii. Na niemal każdej są kiełbaski, zespół, festyn. Wszystkie partie robią to podobnie? Na pewno kampania PiS-u jest na bogato. Wszystkiego jest dużo w absurdalny sposób, przypomina to bachanalia. I to działa. Czytam teraz książkę Ashley Mears Very Important People – to antropologiczna praca na temat marnotrawienia pieniędzy przez obrzydliwie bogatych kolesi podczas ich wyjść do klubów nocnych. Hostessy formują na przykład taki pochód przez klub z tacami szampana i sztucznymi ogniami, a później leją tego cristala bez ustanku, po butach, stołach, ubraniach. I na kampanii jest tak samo. Tej kiełbasy musi być tyle, że będzie wypadać z papierowego talerzyka, a jak z niego wypadnie, to nikt się po nią nie schyli. Rzuci się na nią pies i pobije o nią z drugim psem. No ale to pewnie wynika z tego, że PiS miał na kampanię więcej kasy. Kasy im nie brakowało, racja, ale to nie jest chyba najbardziej istotne. Nad kampaniami Trzaskowskiego unosił się duch klasy średniej, tam raczej nikt by się nie upodlił, żeby stać w kolejce po jakąś kiełbasę. Trzaskowski operował w innej estetyce – kiedy zatrzymał się w Opolu, przypominał, że lata temu orkiestrą w amfiteatrze nieopodal dyrygował jego ojciec. I ludziom pod sceną się to podobało, nikt nie oczekiwał od niego, że będzie serwował smażoną kiełbę. Po lekturze twojej książki odniosłam wrażenie, że na wiecach PO pojawiało się też więcej negatywnego elektoratu niż na innych. Pod tym względem chyba jednak najbardziej wybija się Lewica. Ona ma strasznie krytyczny elektorat. Jak gadałem z wyborcami Lewicy, to mówili, że będą na nią głosować, ale zanim to przyznali, krytykowali jej polityków z góry na dół. Ale może to wynika z tego, że przeciętny wyborca Lewicy – czy raczej młoda wyborczyni – ma intelektualne aspiracje, stara się pokazać, że umie myśleć krytycznie. Wiele ludzi miało żal do Biedronia, że nie oddał mandatu, mówili, że stracił ich zaufanie. To jest ten wyjątek, który potwierdza regułę, że w polityce po kilkudziesięciu godzinach wszystko idzie w niepamięć. Ludzie mu to pamiętali zaskakująco długo. A jeśli chodzi o sztab Biedronia, to odgrywał on spektakl społeczeństwa obywatelskiego. Akcent kładziono na sprawczość, na formaty komunikacji znane z NGO czy korporacji, jak choćby burza mózgów. Przyjeżdża gość, który mówi: „jestem przedłużeniem was, a wy mi powiedzcie, o jakie sprawy mam walczyć”. Taka dyskusja trwa ze dwie godziny, ludzie gadają, co im leży na sercu, i jest to zapisywane na brystolu. Hołownia poszedł chyba w podobne klimaty. Muszę przyznać, że nie doceniłem go podczas kampanii i nie chciało mi się na niego marnować czasu, bo myślałem, że skończy się zaraz po wyborach prezydenckich. Posypuję głowę popiołem, żeby posłużyć się taką ładną katolicką metaforą. Ale widziałem, że już sam napisał książkę o swojej kampanii, więc jak czytelnicy mojej książki będą mieli niedosyt, mogą go łatwo zaspokoić. On raczej występuje jako gwiazda, na jego wiece przychodzą wyznawcy, którzy liczą na zapewnienie, że świat, który ich irytuje, może być lepszy, że politycy mogą nie być kłótliwymi złodziejami, że da się z polityki wymazać nie tylko nienawiść i cynizm, ale wszystkie negatywne emocje. Co ciekawe, są to ludzie, którzy w ostatnich latach często zmieniali partie. To wyborcy, którzy się bardzo angażują w nowy ruch, a potem obserwujemy dramatyczny rozpad tych związków. To jeszcze PSL i Konfederacja. Władysław Kosiniak-Kamysz powiedział mi wprost, że nie mieli kasy na te kampanie. I to było widać. Odwoływali się do tych zasobów, które mają – czyli uroku osobistego lidera. Na jednym z eventów Władek – bo tak na niego mówią wyborcy – spędził z facetem, który obsługiwał dmuchany zamek, chyba ze 20 minut, co w kampanii oznacza bardzo dużo czasu. I to bez kamer, bez dyktafonów. Starał się go przekonać, by wrócił do PSL – bo ten koleś odpłynął do PiS, jak usłyszał od PiS, że PSL stało się tęczowe. I oni stawiają na zawracanie takich wyborców do siebie. Ale takimi dysputami nie wygrywa się wyborów, choć bardzo chciałbym żyć w świecie, w którym tak jest. Z kolei co do Konfederacji, to myślę, że emocje stojące za ich kampaniami są podobne do emocji PiS. Nawet jeśli między tymi partiami w polityce są napięcia, wspólna jest ta nuta obrony Polski przed wrogiem… W samej Konfederacji są napięcia: między nacjonalistami a wolnorynkowcami. No tak, ale w kampaniach to nie wybrzmiewa jakoś szczególnie. Emblematycznym wydarzeniem z kampanii Konfederacji było dla mnie to, jak kazano się usunąć wyborcy spod sceny, bo jest brzydki, a w kadrze jest miejsce tylko dla ładnych osób. Serio, chłopak stał na scenie i krzyczał, że jak ktoś źle wygląda i jest źle ubrany, to nie ma dla niego miejsca pod sceną. A w rozmowach z wyborcami słyszałem kult siły, hierarchii, konkurencji. Ale chciałbym jeszcze przypomnieć jedną, zapomnianą dziś kampanię: Małgorzaty Kidawy-Błońskiej. Towarzysząc w jej podróżach, zrozumiałem, w jak trudnej znalazła się sytuacji, czego nie było chyba widać przed telewizorem. Podobnie jak Biedroń próbowała animować wyborców, prosić ich o porady, jaką powinna być prezydentką. A oni z tego ochoczo korzystali. Na tych spotkaniach było mnóstwo gości w stylu: „my pani powiemy, bo to jest tak, musicie się wziąć za tych pińćsetplusów”. To była jazda bez trzymanki po biednych i niezamożnych. Taka była emocja na sali: ludzie się śmiali, bili brawo, raczej nikt tych zadowolonych z siebie typów nie kontrował. I te jej aspiracje, by zostać dobrą, troskliwą matką, która zszyje naród, trafiły jak grochem o ścianę. Media wyciągnęły jej jakąś jedną czy dwie antyspołeczne uwagi, ale ona naprawdę się starała nie wchodzić w takie tony. Mówiła wyborcom tak: „na coś się umówiliśmy, na tym polega demokracja, PiS ma mandat do rządzenia, 500+ to ich spełniona obietnica wyborcza”. Albo: „nie może być tak, że co będzie przychodzić do władzy nowa ekipa, to wywracamy system do góry nogami”. To było trochę tak, jakby była dyrygentką, która wchodzi do klubu, gdzie ludzie przyszli się wyżyć na hardkorowym rejwie, i powiedziała: „drodzy słuchacze, w muzyce ważna jest melodia, zapraszam do odsłuchu symfonii h-moll”. To się nie mogło sprawdzić. A czy z tego klinczu PO–PiS, nienawiści tych wyborców do siebie nawzajem, możemy w ogóle wyjść? To nie musi być PO i PiS, bo to jest jakiś głębszy spór kulturowy, który da się zrebrandować, ale wciąż będzie trwał. Wiele ludzi ma potrzebę silnej tożsamości opartej na symbolach, które są dobrze zakorzenione: flaga, hymn, papież, Smoleńsk, a do tego doklejana jest zależnie od wyborów nienawiść do uchodźców czy LGBT+. Z drugiej strony jest raczej powierzchownie rozumiana Europa, demokracja i negatywny autostereotyp, głęboka niechęć do tego, kim jako Polacy jesteśmy. Zastanawiam się, czy ta nienawiść do mniejszości jest tutaj niezbędna, żeby ten podział trzymał się kupy. Przecież taki postulat równości małżeńskiej jest w gruncie rzeczy konserwatywny – rozszerza instytucję małżeństwa, a nie ją demontuje. Pytanie, czy istnieje świat poza PiS i PO, zadaje dziś sobie Szymon Hołownia, chyba już nie zadaje go sobie Lewica, która po strajkach kobiet znalazła sobie nadzieję w pokoleniowej zmianie. Odpowiedź Hołowni w kampanii wydawała mi się zużyta: wszystkie dzieci nasze są, kochajmy się, niech biały z czarnym i bogaty z biednym podają sobie ręce i zatańczą w rytm Arki Noego. Wydaje mi się, że ta wizja, choć ładna, usuwa z polityki coś nieusuwalnego, czyli spór, konflikt i zderzenie interesów. Są wątki, których nie da się zagadać poppsychologiczną gadką. Jednak sondaże wskazują, że taka retoryka jest skuteczna. Matyja: Po stronie opozycji nie ma ośrodka zdolnego do prowadzenia gry z Kaczyńskim Polacy mają taki stereotyp, że politycy to idioci, że gadają w kampaniach jakieś bzdury, że nie są przygotowani i nie wiedzą nic o wyborcach. Jak to wygląda w rzeczywistości? Na pewno Lewica chciała myśleć o sobie jako o takiej grupie, która robi badania fokusowe, sprawdza swoich wyborców. Z drugiej strony sztabowcy dobrze wiedzą, że sterowalność liderów jest ograniczona. Jeśli ktoś staje w wyścigu o władzę, niezbyt chętnie korzysta z porad, woli zawierzyć swoim rozwiązaniom. Ale prawda jest też taka, że nie do końca mogę odpowiedzieć na to pytanie, bo nie miałem szansy spędzić większej ilości czasu ze sztabami. Sztaby, zresztą podobnie jak wyborcy, traktowali mnie jak dziwaka: książkę? O kampanii? Przecież o kampanii to co najwyżej tweeta można napisać. Nie wyglądało na to, że miałem zamiar wyprodukować post chwalący tego czy innego lidera, więc nie byłem im potrzebny. Do robienia zdjęć zza kulis na Facebooka mają zatrudnionych swoich ludzi. Blokada mediów to dla sztabów norma – nie tylko dla sztabu Dudy, jak mogłoby się wydawać, choć u niego dziennikarze faktycznie mają najmniej swobody, co argumentuje się ochroną najważniejszych osób w państwie. Ale Trzaskowski też nie udzielił przecież żadnego dłuższego wywiadu prasie, inni również woleliby, żeby dziennikarze podawali dalej ich tweety, niż zadawali pytania. Wiele w twojej książce metauwag o dziennikarstwie – szczególnie trafnie piszesz o mediach tożsamościowych i o ich ślepych żołnierzach. A gdzie są media lokalne? O nich piszesz mniej. One jak najbardziej istnieją i pytają o superlokalne sprawy. Pamiętam, jak w Płocku dziennikarka pytała liderów Lewicy o jakąś inwestycję na jednym z osiedli. To jest to, czym żyją ich redakcje i czytelnicy, co oczywiście jest słuszne. Sam piszę do lokalnej gazety, więc dobrze to rozumiem. Zresztą zdrowiej żyć tym niż ogólnopolskim plebiscytem. Przy czym oczywiście to wszystko jest spektakl medialny, bo większość liderów nie jest w stanie udzielić na takie pytania szczegółowych odpowiedzi. W tym kontekście warto docenić Andrzeja Dudę, który sypie jak z rękawa ciekawostkami historycznymi o miejscach, w których się zatrzymuje. Czy wie o nich coś więcej? Pewnie nie, ale to już i tak dużo. Fakt, że spędził trochę czasu w samochodzie, żeby się czegoś o danej miejscowości dowiedzieć, robi na wyborcach ogromne, piorunujące wręcz wrażenie. Mówiłeś na początku, że napisałeś książkę tak, by się nie zestarzała szybko. Co z niej wyciągnie czytelnik za 10 lat? Na studiach miałem zajęcia na temat kultury amerykańskiej. Pamiętam taki wykład o linczowaniu: ale nie z tego, że ktoś kogoś obraził na Twitterze, jak to dzisiaj się rozumie, tylko o tym, jak to wyglądało w Stanach na początku XX wieku. Społeczność szukała wśród swoich członków domniemanego sprawcy tragicznego wydarzenia – jak gwałt czy zabójstwo – i niezależnie od mocy dowodów wymierzała mu karę. Najczęściej sprawca był znajdowany wśród czarnych. Pamiętam z tych zajęć zdjęcie, które zrobiło na mnie ogromne wrażenie: przedstawiało ludzi z dobrymi, miłymi twarzami, którzy wyglądali, jakby właśnie wyszli z kościoła. Nie jakichś fanatyków w białych kapturach Ku Klux Klan, tylko miłych, uśmiechniętych „porządnych obywateli”. A nad nimi wisiał czarny mężczyzna, którego właśnie z satysfakcją powiesili. To było takie zdjęcie, na które patrzy się z przerażeniem, ale też z poczuciem ulgi, że te czasy już minęły. Oczywiście w Stanach wciąż jest rasizm, ale nie jesteśmy już w miejscu, kiedy taki samosąd społeczności jest powodem do zrobienia sobie pamiątkowego zdjęcia. Chciałbym, żebyśmy za 10 lat żyli w świecie, kiedy moja książka stanie się obrazem słusznie minionego czasu politycznej nienawiści. ** Książka Dawida Krawczyka Cyrk polski ukazała się właśnie nakładem Wydawnictwa Czarne. 25 lutego o godz. 20 odbędzie się spotkanie z autorem transmitowane na stronach FB Wydawnictwa Czarne i Faktycznego Domu Kultury. 
7^Zamiast nakładać podatki od reklam, PiS powinien sięgnąć do głębokich kieszeni zarządów i gwiazd^Piotr Szumlewicz^24 lutego 2021^https://krytykapolityczna.pl/kraj/piotr-szumlewicz-podatek-od-reklam-media-prawa-pracownicze-podatki/^PiS-owska propozycja podatku od reklam jest źle przygotowaną receptą na błędnie opisany problem. Natomiast w koncernach medialnych jest mnóstwo realnych problemów, których jednak władze publiczne od lat nie ruszają, a wręcz udają, że ich nie ma. Prawo i Sprawiedliwość zaproponowało, by wprowadzić nowe podatki od reklam i wpływy z nich przeznaczyć między innymi na wsparcie mediów zaprzyjaźnionych z władzą. Ten pomysł wywołał słuszne oburzenie i niesmak, bo już teraz rząd wydaje setki milionów złotych na narodowo-katolicką propagandę. Ponadto trwa epidemia, a wraz z nią pogłębia się kryzys. Z jednej strony rząd chwali się, że w ramach tarcz antykryzysowych przekazuje ponad 200 mld zł, a z drugiej chce zabrać blisko miliard złotych branży medialnej, którą kryzys również dosięgnął. Nie da się uzasadnić tego typu działań inaczej niż poprzez chęć osłabienia mediów niewygodnych dla władzy. Przede wszystkim jednak sama konstrukcja nowego obciążenia fiskalnego budzi poważne wątpliwości. To kolejny pomysł rządu na podatek od przychodu. Od początku bieżącego roku obowiązuje podatek od handlu, który ma dwie stawki. Pierwsza wynosi 0,8 proc. i obejmuje miesięczny przychód ponad 17 mln zł, ale nieprzekraczający 187 mln zł. Natomiast stawką 1,4 proc. będzie opodatkowana nadwyżka przychodu ponad kwotę 187 mln zł. Na tej samej logice opiera się obniżenie przez rząd Prawa i Sprawiedliwości podatku CIT do 9 proc. dla firm o przychodach do 2 mln euro, pierwotnie limit wynosił 1,2 mln euro. Deklaratywnie chodzi tu o zrównanie szans między małymi i dużymi firmami. Ale czy faktycznie zrównywanie szans ma polegać na zwiększeniu obciążeń firm o większych przychodach? Takie rozwiązanie nie zrównuje szans, a po prostu osłabia sklepy o dużym obrocie, a przecież wśród nich są takie, które generują relatywnie mały zysk (na przykład kioski z gazetami). Tego typu rozwiązania opierają się więc na różnicowaniu podmiotów gospodarczych w zależności od ich wielkości i mogą budzić wątpliwości konstytucyjne. Ponadto, wbrew argumentom partii rządzącej, największe media płacą obecnie różne formy podatków, nie tylko CIT, ale też kilka rodzajów opłat emisyjnych. W tym kontekście narzuca się pytanie, które warto zadać tak posłom PiS, jak i części Lewicy złorzeczącej na największe korporacje zachodnie: czy zadaniem państwa jest uprzywilejowywanie firm w zależności od ich wielkości lub kraju pochodzenia? Mówienie o progresji podatkowej w kontekście podatku od handlu lub podatku reklamowego jest nadużyciem, bo pojęcie progresji odnosi się do zysku, a nie do obrotu. Podatki od reklam nie są złe, ale ten proponowany jest fatalny Wprowadzenie progresji podatkowej stanowi jeden z fundamentów socjaldemokratycznej polityki gospodarczej – wyższe opodatkowanie najlepiej zarabiających koryguje nierówności, a zarazem umacnia solidarność społeczną. Jednak wyższe opodatkowanie korporacji o dużych obrotach tej funkcji nie spełnia. Nie niweluje nierówności społecznych, a jedynie dowartościowuje małe firmy względem tych większych. Czy to gra warta świeczki? Z perspektywy praw pracowniczych nie ma to żadnego znaczenia, a w mikrofirmach sytuacja pracowników jest o wiele gorsza niż w dużych przedsiębiorstwach. Coroczne raporty Państwowej Inspekcji Pracy pokazują, że prawa pracownicze znacznie częściej łamane są w najmniejszych firmach niż w dużych przedsiębiorstwach. Również dane Głównego Urzędu Statystycznego jasno wskazują, że małe nie jest piękne. W 2019 r. średnie płace w firmach do dziewięciu osób wynosiły zaledwie 3349 zł brutto, a tymczasem w przedsiębiorstwach zatrudniających ponad dziewięć osób – 5169 zł, czyli o ponad 50 proc. więcej. Również warunki pracy w firmach z udziałem kapitału zagranicznego są o wiele lepsze niż w polskich przedsiębiorstwach – lepiej płacą, rzadziej łamią prawa pracownicze, dają różne dodatkowe profity, których nie ma w firmach krajowych. Dotyczy to też mediów. Nie ulega wątpliwości, że korporacje medialne, szczególnie z udziałem kapitału zagranicznego, oferują lepsze warunki pracy niż małe media krajowe. Z drugiej strony małe, oddolne media to nie tylko przedsiębiorstwa, ale często też inicjatywy odgrywające ważną rolę w przestrzeni publicznej. Dlatego powinny funkcjonować różne formy wsparcia publicznego dla tego typu podmiotów, podobnie jak dla organizacji pozarządowych. Natomiast wydaje się mocno dyskusyjne, by państwo opodatkowywało reklamy mediom w zależności od ich wielkości czy pochodzenia. Fiskus powinien zwalczać kreatywną księgowość i różne techniki optymalizacji podatkowej, ale trudno uzasadnić tworzenie nowych rozwiązań podatkowych pod kilka dużych koncernów medialnych. Skoro dana firma ma duże zyski, powinna płacić podatek CIT, który mógłby zostać podniesiony o kilka punktów procentowych, bo polskie 19 proc. jest znacznie niższe niż podatek od firm w większości rozwiniętych krajów zachodnich. Francja i Niemcy mają CIT o ponad 10 punktów procentowych wyższy niż Polska. Trudno jednak nie zauważyć, że duże koncerny medialne nie traktują dobrze pracowników. W branży dziennikarskiej w ogóle nie istnieją układy zbiorowe ani regulaminy płac, a umowy na etat są spotykane coraz rzadziej. Jednocześnie zarządy dużych korporacji medialnych takich jak TVN czy Agora zarabiają miliony, zatrudniając wielu pracowników na niskopłatnych śmieciówkach. Czy to argument na rzecz dociskania dużych koncernów i podnoszenia im podatków? Oczywiście nie, ale z pewnością ich skargi, że jakakolwiek dodatkowa danina doprowadzi ich do bankructwa, odbierają im wiarygodność. W tej sytuacji warto nakreślić alternatywne pomysły wobec tych przedstawionych przez rząd. Premier nie chce wprost przyznać, że w budżecie brakuje pieniędzy i w związku z tym trzeba komuś podnieść podatki. Dlatego szuka dodatkowych źródeł wpływów budżetowych, których nie nazywa podatkami, a przy okazji uruchamia populistyczne nagonki na wybrane grupy, w tym właśnie media komercyjne. To strategia nieuczciwa i społecznie szkodliwa. Ale merytoryczna opozycja nie powinna uciekać przed problemem braku środków publicznych i potrzebą wskazania źródeł finansowania ważnych wydatków związanych z opieką zdrowotną czy szkolnictwem. Skąd więc zdobyć nowe środki i przedstawić rzeczową alternatywę wobec pomysłów rządu? W „narodowej demokracji” Kaczyńskiego nie ma miejsca na niezależne media Największe media opierają się na gigantycznych dysproporcjach dochodowych. Wielu pracowników otrzymuje minimalne stawki, ale są też tacy, którzy zarabiają miliony. Nawet w czasach największego kryzysu prowadzący w największych kanałach telewizyjnych zarabiają rocznie setki tysięcy złotych, a producenci dużych produkcji czy celebryci wręcz miliony. Gigantyczne wynagrodzenia otrzymują też oczywiście członkowie zarządów największych stacji telewizyjnych, gazet czy kanałów radiowych. W sytuacji kryzysu podniesienie im podatków nie odbiłoby się negatywnie na kondycji mediów, a zwiększyłoby wpływy budżetowe. Wprowadzenie dodatkowej, wyższej stawki podatku dochodowego PIT od osób fizycznych objęłoby np. gwiazdy TVP, ale też mediów prywatnych. Warto też zauważyć, że czołowi celebryci nie mogliby przenieść swoich dochodów za granicę, a więc wzbogaciłby się na nich polski fiskus. Jeżeli PiS chce sięgnąć do głębokich kieszeni, to z całą pewnością powinien podnieść podatki osób o najwyższych dochodach. W ten sposób wpływy budżetowe wzrosłyby znacznie bardziej niż przy wprowadzeniu podatku od reklam, a nowe obciążenie nie byłoby groźne ani dla mediów, ani dla żadnej innej branży. Co najwyżej, celebrytów i prezesów spółek skarbu państwa byłoby stać na jeden samochód mniej. Według ostatnich danych z 2018 r. średnie obciążenie dochodu podatkiem PIT dla podatników rozliczających się według skali podatkowej po odliczeniu składek na ubezpieczenia społeczne wynosiło tylko ok. 9 proc. Podatnicy mający dochody do 85,5 tys. zł i objęci stawką 18 proc. zapłacili przy uwzględnieniu wszystkich ulg i zwolnień średnio 7,5 proc. dochodu, a ci wchodzący w drugi przedział skali podatkowej, objęci stawką 32 proc., zapłacili 15,5 proc. Dane ministerstwa pokazują też, że w górną stawkę podatku PIT, 32 proc., w 2018 r. wchodziło zaledwie 4 proc. podatników rozliczających się według skali (czyli jakiś 1 mln z łącznej liczby ponad 25 mln osób). Warto też zauważyć, że w Polsce górna stawka podatku PIT należy do najniższych w Unii Europejskiej. Zdecydowana większość krajów UE ma znacznie wyższe stawki – w Szwecji to 57,2 proc., w Danii – 55,9 proc., w Holandii – 51,8 proc., w Słowenii – 50 proc., w liberalnej Irlandii – 48 proc. Zwiększenie progresji podatkowej i wprowadzenie dodatkowego progu na poziomie 50–55 proc. (np. od kwoty 120 tys. zł) nie tylko więc byłoby pożądane społecznie, ale też przybliżałoby nasz kraj do rozwiązań podatkowych Europy Zachodniej. Od 2019 r. obowiązuje co prawda tzw. podatek solidarnościowy, ale jego zasięg jest bardzo ograniczony. Wynosi on 4 proc. od kwoty przekraczającej milion złotych, ale obejmuje zaledwie około 20–25 tys. podatników. Ponadto od 2004 r. przedsiębiorcy mogą płacić podatek liniowy na poziomie 19 proc., z którego korzysta coraz więcej osób. W 2004 r. było ich 200 tys., w 2009 r. ponad 390 tys., a w 2018 r. już ponad 629 tys. Ich łączny dochód brutto w 2018 r. stanowił aż 168,3 mld zł, a więc przeciętny dochód każdego z podatników należących do tej grupy wyniósł 267,4 tys. zł rocznie, czyli blisko 22,3 tys. zł miesięcznie! W kontekście kryzysu finansów publicznych wydaje się oczywiste, że ten dziwny przywilej dla bogatych podatników powinien zostać zlikwidowany. Alternatywą fiskalną wobec podatku reklamowego jest więc wprowadzenie dodatkowej stawki podatku PIT i zniesienie podatku liniowego dla przedsiębiorców. Ale jest jeszcze drugi wymiar dyskusji na temat kondycji mediów. W debacie na temat nowego podatku medialnego szczególnie politykom i ekspertom związanym z lewicą trudno było bronić koncernów medialnych ze względu na fatalne traktowanie pracowników w całej branży dziennikarskiej. Stąd część komentatorów przychylnie zareagowała na pomysł rządowy, wiedząc, że wydatki koncernów medialnych to w znacznym stopniu wypłaty dla zarządów i nielicznych gwiazdorów. Można mieć wątpliwości, czy to wystarczający powód do poparcia źle przygotowanego rozwiązania, ale jeżeli media chcą mieć społeczeństwo za sobą, powinny dbać o swój wizerunek. Dlatego optymalnym rozwiązaniem dla branży medialnej powinno być wprowadzenie układu zbiorowego, który regulowałby zasady zatrudnienia pracowników różnych segmentów rynku medialnego, w tym dziennikarzy prasowych, montażystów czy fotoreporterów. Taki układ określałby obligatoryjność etatów w części branży, minimalne stawki za pracę czy zasady dotyczące czasu pracy. Przyjęcie tego typu rozwiązań zwiększyłoby solidarność korporacyjną, a zarazem pozwoliłoby na uregulowanie pracy w branży, która obecnie funkcjonuje tak, jakby prawo pracy w ogóle nie istniało. Innym rozwiązaniem, które byłoby pożądane nie tylko dla branży medialnej, ale też dla całej gospodarki, jest wprowadzenie limitów dopuszczalnych nierówności w obrębie danego przedsiębiorstwa. Warto byłoby przyjąć zasadę, zgodnie z którą łączne dochody najlepiej opłacanej osoby w danej firmie nie mogą przekraczać np. ośmiokrotności najgorzej opłacanego pracownika. Jeśli więc firma z powodu kryzysu obniżałaby pensje części pracowników (co miało miejsce choćby w Polskich Liniach Lotniczych LOT), to również zarząd firmy musiałby obniżyć sobie wynagrodzenia, tak by nie były one wyższe niż osiem wynagrodzeń najniżej opłacanych pracowników. W największych mediach nierówności są szczególnie irracjonalne, gdyż researcherzy zarabiają grosze, jeżdżąc całymi dniami w poszukiwaniu setek, a prowadzący główne serwisy informacyjne bezmyślnie czytający z promptera otrzymują dziesiątki tysięcy złotych. Inne rozwiązanie, które byłoby dobrą praktyką korporacyjną, zwiększającą zaufanie pracowników do zarządu, to określenie minimalnego procentowego udziału płac w zyskach i/lub przychodach firmy. Dziennikarstwo to praca Obydwa powyższe rozwiązania mogłyby jednak być stosowane przy wprowadzeniu innej, bardzo pożądanej regulacji w polskiej gospodarce, a mianowicie jawności płac, która pozwoliłaby na zdrowsze i bardziej transparentne relacje między pracodawcami i pracownikami. Obecnie zdarzają się sytuacje, gdy firma zwalnia pracowników lub obniża im pensje, a w tym samym czasie kadra zarządzająca przyznaje sobie podwyżki lub premie. Bywa też tak, że koszty kryzysu ponosi arbitralnie wybrana część pracowników. Takie decyzje budzą uzasadnione niezadowolenie pracowników i niechęć opinii publicznej. Ponadto informacje na temat podwyżek lub ich braku są przedmiotem plotek, a brak sprawdzonej wiedzy psuje atmosferę w przedsiębiorstwie i skłóca załogę. Jawność płac byłaby dla pracodawców bodźcem do bardziej sprawiedliwego i akceptowanego dla pracowników systemu płac. Musieliby tłumaczyć pracownikom przyczyny wprowadzanych rozwiązań płacowych, w tym przekonać załogę co do wysokości honorariów dla kadry zarządzającej. PiS-owska władza stara się zniszczyć wszelkie niezależne od niej podmioty, w tym media. Kolejne ustawy uderzające w organizacje krytyczne wobec rządu są niebezpieczne, źle przygotowane i szkodliwe społecznie. Ale krytyka tych rozwiązań to za mało. Potrzeba całościowych alternatyw i mocnych argumentów przeciwko propagandzie władzy. Największe media powinny być rzetelne, transparentne finansowo i szanujące swoich pracowników. Dzięki temu zyskają większe poparcie opinii publicznej i łatwiej im będzie chronić się przed autorytarną władzą. 
8^Polski węgiel gwiazdą międzynarodowego skandalu. Czesi pozywają nas za „Turów”^Paulina Januszewska^24 lutego 2021^https://krytykapolityczna.pl/kraj/paulina-januszewska-polski-wegiel-czesi-pozywaja-nas-za-turow/^Wynosimy na poziom międzynarodowy i unijny własne problemy z energetyką i przestarzałe podejście do współczesnych wyzwań. Kopalnia „Turów” nie tylko dokłada się do globalnego ocieplenia, ale też zabiera ludziom dostęp do wody pitnej – mówią nam Alina Pogoda z Polskiej Zielonej Sieci i Dominika Bobek z Frank Bold.  Spór o losy kopalni odkrywkowej węgla brunatnego „Turów” znajdzie swój finał w Trybunale Sprawiedliwości Unii Europejskiej. Taką decyzję podjął rząd Republiki Czeskiej po tym, jak władze Zjednoczonej Prawicy miesiącami ignorowały apele o zaprzestanie wydobycia i podjęcie przez stronę polską dialogu w tej sprawie. – Długo starałem się rozwiązać ten konflikt, nie wchodząc w sądowe utarczki – wyjaśnił Tomász Petrzíczek, szef czeskiego resortu spraw zagranicznych. Dziś wiemy, że to się nie udało. Polscy decydenci najwyraźniej próbowali grać na zwłokę, cierpliwość Czechów jednak wreszcie się skończyła, czym zaskoczyli nasz rząd niczym zima drogowców. Pytany o „Turów” i skargę do TSUE rzecznik Ministerstwa Klimatu Aleksander Brzózka stwierdził, że on i jego resort dotąd wierzyli w „szansę na polubowne zakończenie sporu”. Tak naprawdę jednak strategię chowania głowy w piasek Polska stosuje od dawna. Już w zeszłym roku, gdy należącej do PGE GiEK odkrywce w Turowie miała wygasnąć koncesja, na wniosek spółki minister Michał Kurtyka zezwolił na to, by kopalnia mogła kontynuować swoją działalność przez sześć kolejnych lat. Teraz trwają starania o rozszerzenie tego okresu do 2044 roku. Wtedy pisaliśmy, że to pozwoliłoby zwiększyć powierzchnię odkrywki do ponad 3400 ha, a ilość wydobytego węgla – nawet do kilkunastu milionów ton. Polski rząd jak Monty Python. Zielone światło kopalni daje minister klimatu Te decyzje spotkały się z ostrym sprzeciwem obrońców przyrody, naukowców, a przede wszystkim mieszkańców i mieszkanek Czech. Kopalnia znajduje się bowiem na styku trzech granic: polskiej, czeskiej i niemieckiej, a przy tym szkodzi lokalnej społeczności, narażając ją na hałas, zagrożenia wynikające z zanieczyszczeń powietrza, zrujnowanie okolicznego krajobrazu, a nawet zniszczenia fundamentów domostw. – Przede wszystkim jednak eksploatacja węgla wiąże się z utratą wody. Działalność górnicza powoduje odwodnienie terenu wokół odkrywki i powstawanie leja depresyjnego. Ostateczny efekt jest taki, że brakuje zasobów w warstwach wodonośnych, które są źródłem wody pitnej dla Czechów. W sumie dostęp do niej straciło już 30 tys. osób. Na skutek dalszej eksploatacji, czyli poszerzania wyrobiska, ta liczba może znacząco się powiększyć – przestrzega Alina Pogoda, ekolożka, inżynierka górnictwa i geologii oraz ekspertka Polskiej Zielonej Sieci. Nasza rozmówczyni wskazuje, że utrata zasobów wodnych to jeden ze szczególnie ważnych i dotkliwych w skutkach aspektów katastrofy klimatycznej. – Zasobów wody pitnej w Polsce i Europie jest coraz mniej i coraz częściej mówi się o poważnym kryzysie związanym z jej niedostatkiem i konieczności przywracania naturalnej retencji. Tymczasem działalność kopalń sprawia, że woda rzekami „ucieka” z eksploatowanego obszaru do morza. Mamy tu jednak do czynienia nie tylko z odwodnieniem górniczym i zagrożeniem suszą, ale także z zanieczyszczeniem środowiska. Woda, która rozlewa się na inne tereny i trafia do Bałtyku, jest skażona m.in. wysoką zawartością rtęci i innych metali ciężkich – wskazuje ekspertka. W oficjalnym komunikacie czeski szef dyplomacji wskazał, że polscy decydenci, zezwalając na rozbudowę kopalni „Turów”, pominęli dobro obywateli i obywatelek Czech i nie uwzględnili oceny oddziaływania na środowisko, a zatem naruszyli unijne dyrektywy oraz bezpośrednio traktat o Unii Europejskiej. Wobec tego nasi sąsiedzi domagają się nie tylko zakończenia działalności wydobywczej, ale także wybudowania długiego na kilometr muru roślinnego i zastępczych źródeł wody (o wartości blisko 140 mln zł) na dotkniętym zniszczeniami obszarze oraz zadośćuczynienia za wyrządzone szkody. Te szacuje się na 260 mln zł. „Ważna jest dla nas pomoc dziesiątkom tysięcy Czechów żyjącym przy granicy. Niestety, negocjacje prowadzone dziesięć dni temu w Warszawie nie potoczyły się tak, jak byśmy tego oczekiwali, stąd decyzja o pozwie” – stwierdził Tomasz Petrzíczek, odnosząc się do niedawnego bezowocnego spotkania obu stron w stolicy. Sprawiedliwości rząd czeski będzie więc dochodzić w Luksemburgu. Pozew trafi do TSUE prawdopodobnie w marcu. To pierwszy w historii całej Wspólnoty przypadek środowiskowej skargi na państwo członkowskie. Co oznacza to dla Polski? Popkiewicz: Polska musi przestać trzymać się zębami węglowej futryny – Trudno w tej chwili przewidzieć, czy i jakie konsekwencje TSUE wyciągnie wobec Polski. Niemniej jednak, jeśli przychyli się do stanowiska Czech i stwierdzi, że nasz kraj naruszył przepisy unijne, z pewnością zobowiąże rząd w Warszawie do tego, by w określonym terminie doprowadził sytuację w pobliżu kopalni do stanu zgodnego z prawem – mówi Dominika Bobek z międzynarodowej fundacji prawniczej Frank Bold. – Nie możemy jednak liczyć na to, że decyzja TSUE poskutkuje natychmiastowym zamknięciem kopalni. Ta sprawa z pewnością rozciągnie się w czasie. Jednak Czesi zapowiedzieli już, że skorzystają ze środka tymczasowego polegającego na wstrzymaniu działania „Turowa” do momentu wydania wyroku – dodaje prawniczka. Na pewno sprawa przyciągnie uwagę całej Europy, bo – jak zauważa Anna Meres z Greenpeace Polska – to sytuacja bez precedensu. „A jednocześnie nie jest ona zaskoczeniem – rząd na własne życzenie doprowadził do eskalacji tego konfliktu. Wydając pozwolenie na dalszą rozbudowę kopalni «Turów», ignorowano wszystkie uwagi obywateli i organizacji pozarządowych z Polski, Czech i Niemiec, wniesione przeciwko tej szkodliwej inwestycji. Rozwiązaniem jest jak najszybsze ogłoszenie przyspieszonej daty zamknięcia kompleksu energetycznego «Turów» oraz opracowanie planu sprawiedliwej transformacji regionu” – czytamy w komunikacie organizacji. W podobnym duchu sprawę komentuje Dominika Bobek. – Prawnie spór pomiędzy Polską a Czechami jest wyjątkowy, bo tego typu pozwy stanowią rzadkość. W Unii zazwyczaj to Komisja Europejska skarży przed Trybunałem któreś z państw członkowskich. Mamy więc przed sobą nietypowy i bardzo poważny konflikt pomiędzy dwoma krajami. Wynika on, co więcej, z naszego nieracjonalnego przywiązania do przestarzałych technologii węglowych, których użycie w dobie kryzysu klimatycznego i wodnego jest tym bardziej pozbawione jakiegokolwiek uzasadnienia – podkreśla nasza rozmówczyni, jednocześnie nie wyrażając nadziei na zmianę polityki klimatycznej rządu. Do kwestii wyzwań związanych z globalnym ociepleniem Zjednoczona Prawica podchodzi przecież co najmniej lekceważąco. Część zarzutów, które postawią nam Czechy, może dotyczyć nieprawidłowości związanych z postępowaniem środowiskowym i procedowaniem decyzji w sprawie przedłużenia działalności kopalni. TSUE będzie musiało zbadać, czy Polska uwzględniła udział wszystkich stron, w tym strony czeskiej. Pierwsza możliwość naprawy tej sytuacji to przeprowadzenie postępowania od nowa i w taki sposób, by wziąć pod uwagę stanowisko każdego podmiotu, w tym Czech. – Ale czy doprowadzi to do decyzji o szybszym wycofaniu się z dalszej eksploatacji węgla? Może przynajmniej na tym obszarze. Koncesja na wydobycie obowiązuje do 2026 roku, więc jeśli nie uda się jej cofnąć teraz, to istnieje szansa, że pozew do TSUE wpłynie na ewentualne starania dotyczące tzw. dużej koncesji dla „Turowa”, czyli wydłużenia jej działalności do 2044 roku – podsumowuje przedstawicielka Frank Bold.   
9^Wychowanie seksualne z Janem Pawłem II^Jaś Kapela^24 lutego 2021^https://krytykapolityczna.pl/kraj/jas-kapela-wychowanie-seksualne-z-janem-pawlem-ii/^Autor książki „Miłość i odpowiedzialność” zastrzega się i tłumaczy, że choć sam nie miał okazji do uprawiania „sexusu”, że choć brak mu osobistego doświadczenia intymności z drugą osobą, to jednak jako duszpasterz pozostaje specjalistą od ludzkich relacji. Zapewne słyszeliście, że minister edukacji Przemysław Czarnek na łamach „Gościa Niedzielnego” zaproponował, „aby w najstarszych rocznikach szkół ponadpodstawowych wprowadzić elementy nauczania Jana Pawła II na temat ludzkiej seksualności, które zawarł ten np. w książce Miłość i odpowiedzialność. Zadziwiający pomysł odbił się w mediach głośnym echem, zapewne również dlatego, że niewiele wcześniej przetoczyła się przez nie debata o tym, co Karol Wojtyła wiedział o pedofilii w zarządzanej przez siebie instytucji. Wnioski z tej debaty są jednoznaczne. Papież wiedział, miał na biurku raporty, zapewne nawet je czytał, ale w doniesienia nie wierzył albo je ignorował. Nie wiem, czy minister Czarnek przeczytał książkę, której elementy proponuje włączyć do lektury uczniów szkół ponadpodstawowych. Prawdę mówiąc, szczerze wątpię. Zapewne zna ją wyłącznie z opracowań. Nic zresztą dziwnego. Całość przekazu tego dzieła można by streścić na kilku stronach. A wiem, bo przeczytałem tę dwustustronicową rozprawkę, abyście wy ani żadni uczniowie nie musieli tego robić. Jest to dzieło wyjątkowo nudne, pełne powtórzeń i tautologicznych rozważań. Niewiele mówi ono o ludzkiej seksualności, za to świetnie ukazuje mierność intelektualną i filozoficzną ówczesnego krakowskiego biskupa i profesora KUL-u. Miłość i odpowiedzialność ukazała się w 1960 roku, gdy na świecie rodziły się idee tak frapujące jak postmodernizm, czy poststrukturalizm, ale Karol Wojtyła musiał chyba o tym nie wiedzieć, bo nie poświęca im ani zdania, zamiast tego cały rozdział przeznacza na krytykę utylitaryzmu, którego na dodatek nawet nie rozumie. Pozwolę sobie przypomnieć, że utylitaryzm jest to kierunek etyki zapoczątkowany w XVIII wieku, według którego to, co jest pożyteczne, jest dobre, a miarą słuszności postępowania jest użyteczność skutków tego postępowania. Najbardziej znanymi przedstawicielami tego kierunku byli John Stuart Mill i Henry Sidgwick, czyli filozofowie żyjący i popularni w XIX wieku. Karol Wojtyła tymczasem przejechał się po idei, którą nazywa utylitaryzmem, jednak definiuje ją jako nastawienie na użycie drugiego człowieka. Idea ta jest według niego „znamienną właściwością mentalności oraz postawy życiowej współczesnego człowieka”. Trudno nie oprzeć się wrażeniu, że papież wolałby raczej polemizować z konsumpcjonizmem albo z kapitalizmem, ale trochę się boi, więc za worek do bicia obrał sobie przebrzmiałą i niegroźną ideę, która już od dawna nie jest obiektem dyskusji. Oczywiście nie da się zaprzeczyć, że istnieje w świecie postawa konsumpcyjna i ludzie, którzy traktują innych jak przedmioty, a nie jak osoby. Ale nazywanie ich „utylitarystami” jest co najmniej mylące, a dla utylitarystów wręcz obraźliwe. Karol Wojtyła ustawia się jako wyznawca filozofii personalistycznej i akcentuje wyjątkowość każdego człowieka, co zasadniczo nie budzi mojej niechęci. Choć nie wiem, czy musi powtarzać to na każdej stronie, ale najwyraźniej ma swoich uczniów i czytelników za głupków, którzy inaczej nie zrozumieją. Albo miał za dużo wolnego czasu i dostawał wynagrodzenie od wiersza. Trudno mi inaczej uzasadnić rozwlekłość i tautologiczność jego rozprawki na wyrost nazywanej „studium moralnym”. Niewątpliwie w swoim podejściu dostrzega pewną lukę. W rozdziale poświęconym analizie słowa „używać” wskazuje, że świat zasadniczo można podzielić na rzeczy i osoby. Szybko jednak ujawnia wątpliwości: „Zawahamy się, gdy przyjdzie nam nazwać rzeczą zwierzę czy nawet roślinę. Niemniej jednak nikt nie mówi z przekonaniem o osobie zwierzęcej”. Nikt? Ok, Wojtyła mógł nie znać rodzących się w podobnym czasie filozofii ekologicznych, ale jako wykładowca etyki powinien był przynajmniej słyszeć o panteizmie czy różnych wierzeniach szamańskich, które widziały w roślinach i zwierzętach byty rozumne, a nawet boskie. Najwyraźniej jednak ignoruje te nurty, żeby dalej prowadzić swoje nudne, przyczynkarskie rozważania. Szczerze współczuję uczniom szkół ponadpodstawowych, którzy pod panowaniem Czarnka mieliby te analizy czytać i wkuwać na pamięć… Obawiam się, że zaledwie niewielu z nich będzie miało pewną przyjemność z uprawianej przez Wojtyłę, pod płaszczykiem personalizmu, analizy układu „stosunków pomiędzy y a x”, bo tak przeważnie przyszły papież pisze w swoim dziele o kobietach i mężczyznach. Zgadzając się z Wojtyłą, że każdej „osobie należy się słusznie, aby była traktowana jako przedmiot miłości, nie zaś jako przedmiot użycia”, warto wgryźć się głębiej w przedstawiony przez niego kuriozalny i niewiele mający wspólnego z rzeczywistością świat. Episkopat do zwolnienia, połowa biskupów do więzienia Ówczesny biskup wyraźnie zdaje sobie sprawę, że osoba z założenia żyjąca w celibacie nie jest najbardziej oczywistym ekspertem od analizy ludzkiej seksualności, więc od razu zastrzega się i tłumaczy, że choć sam nie miał okazji do uprawiania „sexusu” (słowo „seks” najwyraźniej nie jest w stanie mu przejść pod piórem), że choć brak mu osobistego doświadczenia intymności z drugą osobą, to jednak jako duszpasterz pozostaje specjalistą od ludzkich relacji, gdyż zbiera przeżycia całej rzeszy swoich owieczek. Jestem w stanie to zrozumieć, choć nie sposób nie dostrzec, że najwyraźniej wśród jego studentów i podopiecznych nie było żadnych osób homoseksualnych, według przyszłego papieża niezdolnych do miłości, która możliwa jest wyłącznie między kobietą a mężczyzną. A może po prostu Wojtyła świadomie wyklucza osoby homoseksualne z bożego planu? Byłoby to oczywiście zgodne z nauką Kościoła katolickiego, ale trochę dziwne, że w książce o seksualności jest tylko jedno zdanie o homoseksualności, i to w nawiasie: „(nie mówimy w tej chwili o zboczeniach, w ramach których owa wartość seksualna może się łączyć z ciałem osoby tej samej płci czy nawet nie-osoby, lecz jakiegoś zwierzęcia lub rzeczy martwej)”. W końcu nawet w KKK jest parę paragrafów, że osobom homoseksualnym należy się szacunek i brak „niesłusznej dyskryminacji”. Najwyraźniej nazywanie homoseksualności zboczeniem jest rodzajem dyskryminacji słusznej, a może i zbawiennej, której bać się nie należy. Ujęcie miłości według JP2 jest zresztą bardzo wykluczające. Nie zdziwi was zapewne, że zdaniem Wojtyły miłość istnieć może wyłącznie w ramach monogamicznego małżeństwa. Krakowski biskup idzie nawet krok dalej, oświadczając, że monogamiczne małżeństwo „zasadniczo wyklucza możliwość traktowania osoby jako środka do celu”. Pisze też przyszły papież: „bez instytucji matrimonium bowiem osoba we współżyciu seksualnym zostaje siłą faktu zepchnięta do pozycji przedmiotu użycia dla drugiej osoby (x dla y)”. Ale czy nie jest idiotyzmem już samo pojmowanie seksu w małżeństwie jako dobra, a  seksu poza nim jako zła? Mamy przecież przemoc i gwałty w małżeństwach, i wspaniałą równościową miłość poza nimi. Ale być może takie wyjaśnienie pozwala nie dostrzegać przemocy małżeńskiej? Może chodzi o to, by przekonać ludzi, że krzywda, która dzieje się w związku uświęconym sakramentem to nie jest zło? A miłość, która kwitnie bez sakramentu ma siać zgorszenie? Książka Karola Wojtyły ma już swoje lata i wiele tez w niej zawartych nie wytrzymało próby czasu. Choćby tych dotyczących zwierząt: „przyjemność seksualna nie może stanowić osobnego celu”. Może przyszły papież nigdy nie słyszał o szympansach bonobo? Zresztą nie tylko bonobo, ale wiele innych zwierząt uprawia seks dla przyjemności. W świetle obecnego stanu wiedzy trudno też przyjąć inne jego doktrynalne twierdzenia, jak choćby takie, że: „Człowiek, osoba ludzka, jest kobietą lub mężczyzną. Płeć jest także pewnym ograniczeniem, jednostronnością. Mężczyzna potrzebuje więc kobiety niejako dla: uzupełnienia swojego bytu, ona podobnie potrzebuje mężczyzny”. Abstrahując od tego, że istnieją przecież osoby trans, niebinarne, homoseksualne czy panseksualne, nie sposób nie zapytać, co w takim razie z księżmi czy zakonnicami? Czy są bytami niepełnymi i ograniczonymi? Na stronie sześćdziesiątej ósmej czytanego przeze mnie PDF-a trafiłem na myśl, która mnie zafrapowała: „spotykamy się również z przejawami zmysłowości zabarwionymi seksualnie u dzieci, których organizm nie jest jeszcze seksualnie dojrzały”. Zważywszy, że wcześniej Wojtyła stwierdza, że „zmysłowość sama z siebie ma orientację konsumpcyjną” i „posiada przede wszystkim nastawienie pożądawcze”, musiał chyba zdawać sobie sprawę z istnienia pedofilii. Co prawda, poza wspomnianym zdaniem więcej o problemie tym nie pisze. Dziemianowicz-Bąk: Stanisław Dziwisz powinien odpowiadać karnie Ale żeby nie było tak całkiem smutno, przyjrzyjmy się jeszcze wyjątkowo zabawnej ekwilibrystyce, którą Wojtyła uprawia w kwestii antykoncepcji. Jak wiadomo, jedyną słuszną i naturalną metodą uznawaną przez KK i JP2 jest kalendarzyk małżeński. Ale nie wiem, czy wszyscy na pewno jesteście świadomi, że każdy „sexus” powinien łączyć się z gotowością spłodzenia potomka. Każdy! Gotowość na macierzyństwo stanowi konieczny warunek miłości. Inaczej „sexus” jest tylko niegodnym użyciem drugiej osoby. Nawet osoby bezpłodne albo po menopauzie powinny w trakcie seksu być gotowe na stworzenie nowego człowieka, „sama bowiem niepłodność nie wyklucza tej postawy wewnętrznej »mogę«, tj. »jestem gotów, jestem gotowa« przyjąć fakt poczęcia, jeśli ono nastąpi”. To podejście nie przeszkadza późniejszemu papieżowi być przeciwnikiem in vitro. Musisz chcieć, ale nie możesz sobie pomóc. Ja pierdolę. Na koniec zacytujmy jeszcze znamienne zdania, które pewnie do dziś odbijają się echem na lekcjach wychowania do życia w rodzinie: „Środki antykoncepcyjne są z natury swej szkodliwe dla zdrowia. Środki biologiczne obok wyjałowienia chwilowego mogą sprowadzić daleko idące i nieodwracalne zmiany w ustroju człowieka. Środki chemiczne są z natury swej jadami komórkowymi, inaczej nie miałyby siły do zabicia komórek rozrodczych, są więc szkodliwe fizycznie. Środki mechaniczne wywołują z jednej strony lokalne uszkodzenia w drogach rodnych kobiety, a prócz tego naruszają spontaniczność aktu płciowego, co jest nie do zniesienia zwłaszcza dla kobiety”. Co prawda lateksowe prezerwatywy zostały wynalezione w 1912 roku, ale najwyraźniej do lat 50. XX wieku nie dotarły do Krakowa. Szkoda tylko, że nawet we współczesnym wydaniu brak jakiegokolwiek przypisu do tych kuriozów. Cóż, chyba komuś zależy na tym, żebyśmy żyli w ciemnocie. Na szczęście dostęp do wiedzy jest obecnie większy niż kiedykolwiek, więc zamiast czytania tego pitolenia polecam licealistom sexed.pl albo Stonewall TV. 
10^POPiS-owe kombatanctwo^Galopujący Major^23 lutego 2021^https://krytykapolityczna.pl/kraj/konwencja-lewica-mlodzi-reakcje-felieton-major/^Na sobotniej konwencji Lewicy głos zabrali ci, o których tak często się ostatnio mówi, ale których tak rzadko się słucha. Natychmiast odezwały się głosy krytyczne. Lewicowa młodzież domagająca się godnej pracy, tanich mieszkań czy prawa do decydowania o własnym ciele wzburzyła starsze pokolenie. Być może mieliśmy właśnie do czynienia z najbardziej znamienną konwencją wyborczą Lewicy od dobrych kilku lat. Znamienną przede wszystkim ze względu na to, „kto” mówił, a nie „co”. Wbrew częstym twierdzeniom osób niechętnych parlamentarnej Lewicy, o mieszkaniach, prawie do aborcji, śmieciówkach i braku perspektyw dla młodych od Lewicy słyszymy ciągle. Rzadko jednak słyszymy to od samych młodych, a często od polityków i polityczek Lewicy po trzydziestce. Tymczasem wreszcie scenę dostali młodzi. Na sobotniej konwencji Lewicy głos zabrali ci, o których tak często się ostatnio mówi, ale których tak rzadko się słucha. Jakby młody wiek był czymś wstydliwym, jakby o problemach śmieciówek i mieszkaniu wśród młodych mogli mówić tylko rozumiejący ich starsi. Często posiadający już mieszkanie i pracę na etat. Lewica dała jednak młodym scenę i efekt świeżości widać było gołym okiem. 🔴 Angelika, Bartek, Dorota, Henryk, Klaudia, Łukasz, Maciej, Matylda oraz Wojtek już wiedzą gdzie jest ich baza i jakie są ich poglądy, teraz chcą opowiedzieć swoim rówieśnikom dlaczego #Lewica to najlepsza opcja ✊ Przygotujcie ☕️ lub 🧉 i miłego oglądania!#ZrobimyToLepiej pic.twitter.com/P5mPrAO3H7 — Lewica (@__Lewica) February 22, 2021  Owszem, lewicowy zwrot młodzieży powoli zaczyna brzmieć jak samospełniająca się przepowiednia. Powoli zaczynają mówić o tym w polityce niemal wszyscy. Ale co innego mówić, a co innego oddać młodym całą konwencję i prawo głosu. W tym sensie Lewica odrobiła lekcje, a ich zwrot ku młodym, zwłaszcza kobietom, może okazać się najlepszym pomysłem politycznym od lat. Lekcji nie odrobiły za to stacje telewizyjne. Otóż żadne z flagowych wydań informacyjnych telewizji TVP, TVN i Polsatu nie zająknęły się o konwencji Lewicy. Doprawdy można było odnieść wrażenie, że cała ta wolność mediów, te wszystkie hasła oburzenia przy kupnie Polskapresse polegają raczej na tym, że wolność rozumiana jest jako wolność pokazywania swoich i tylko swoich. A potem będzie zdziwienie, dlaczego nikt nie chce umierać za Fakty. Najbardziej jednak znamienne okazały się głosy krytyczne. Lewicowa młodzież domagająca się godnej pracy nie na śmieciówce, budowy tanich mieszkań, a nie zakładania sobie na szyję pętli kredytowej, czy prawa do decydowania o własnym ciele – to wszystko wzburzyło starsze pokolenie. I nie, nie chodzi tylko o wolnorynkowe zastępy FOR, które tradycyjnie reagują histerycznie na każdy pomysł budowy tanich mieszkań. Chodzi także o Konfederację, a konkretnie Sławomira Mentzena, zwanego w sieci trafnie Memcenem, który na narzekanie Lewicy, że ta haruje na kasie, taksówce i przy słuchawce, stwierdził, że Lewica… nie chce pracować. Brutalna prawda jest taka, że trzeba było się uczyć, pracować i oszczędzać. Nauczylibyście się malować ściany, spawać, prowadzić TIRa, to byście z rodzicami nie mieszkali. Niestety, zamiast pracować, wolicie zabierać tym, którym chciało się brać odpowiedzialność za własne życie. https://t.co/DWmHRu5MEV — Sławomir Mentzen (@SlawomirMentzen) February 20, 2021  I żeby chodziło tu tylko o to, że Mentzen nie za bardzo potrafi czytać ze zrozumieniem, co jest, niestety, dość powszechne u konfederatów. Do chóru krytyków doszły jednak tysiące sympatyków Koalicji Obywatelskiej, którzy nagle stanęli ramię w ramię z… sympatykami PiS-u. Ten POPiS-owy sojusz ponad podziałami najlepiej ilustruje reżimowy dziennikarz Wojciech Biedroń opowiadający, jak to harował, a gówniarze tego nie rozumieją. Mając 35 lat pracowałem po kilkanaście godzin dziennie w korporacji. Nie macie gówniarze zielonego pojęcia co to jest ciężka praca i mozolne dochodzenie do względnej niezależności finansowej. Chcecie już i wszystko, a to oznacza, że będziecie nas okradać. #Lewica https://t.co/1ymL6deqUD — Wojciech Biedroń (@WBiedron) February 21, 2021  Od takich wpisów u sympatyków PO i PiS zaroiło się na Twitterze, jakby dawna Platforma Obywatelska Olechowskiego i PiS Lecha Kaczyńskiego nagle wstali i podali sobie dłonie. Setki przykładów, jak to oni, pokolenie lat 90. i przede wszystkim 80., harowali i jak to młodzi milenialsi nic nie rozumieją. Pomijając jednak trudność w sprawdzeniu, kto naprawdę harował ciężej, tkwi w tym pewien zabawny paradoks. Oto bowiem przez lata słyszeliśmy od prawicy spod znaku PiS i PO, że w PRL to było: „czy się stoi, czy się leży, dwa tysiące się należy”. Że tam imitowano pracę, że wszyscy się obijali i ustrój padł. A tymczasem, gdy przychodzi do porównania z pracą dzisiejszą, nagle od tych samych osób słyszymy, że za PRL wszyscy jednak harowali, i to o wiele ciężej niż ta współczesna gównażeria. No cóż, może pora się zdecydować, jak to w tym PRL było naprawdę? Ale niech będzie, że 20, 30, 40 lat temu młodzi pracowali ciężej. Chociażby z racji postępu technicznego, który często czyni pracę lżejszą. Otóż najbardziej znamienne jest to, że sympatycy POPiS-u, którzy, jak twierdzą, harowali w pocie czoła, gromadnie nie chcą, żeby ich dzieciom było lepiej. Jest coś niesamowitego w tym race to the bottom i wbijaniu młodym do głowy, że skoro oni, rodzice i dziadkowie, się męczyli, to teraz ich dzieci męczyć się muszą także. Jakby życie, także społeczne, było jakąś karą, którą młodzi ludzie muszą ponieść tylko dlatego, że ponosili ją jej ojcowie, matki i dziadkowie czy babcie. Zamiast cieszyć się, że kolejne pokolenie, i to pokolenie własnych dzieci i wnuków, mogłoby mieć o wiele lepiej, tłumaczy się im, że hoho twój dziadek to wszędzie pieszo chodził, bo kiedyś aut nie było. Konwencja młodych na Lewicy wygenerowała więc, jak się okazało, wcale nie tak egzotyczną koalicję Konfederacji, PO oraz PiS, której przedstawiciele na propozycję wspólnej walki o lepszą przyszłość zarechotali i rzucali swoje kombatanckie karty. Dzięki temu młodzi już wiedzą, z kim można lepiej lub gorzej zmieniać świat, a z kim absolutnie się zrobić tego nie da. I powinni to sobie mocno zapamiętać. Dziękujemy Wam za obecność na konwencji! Obserwujcie profile naszych wspaniałych młodzieżówek:@FMS_kraj @Mlodzi_Razem @mlodalewica_ @mlodzi_pps Byliście cudowni dzisiaj, dajecie nam nadzieję na lepsze jutro! ✊#ZrobimyToLepiej #PrzyszloscJestTeraz pic.twitter.com/vEBHb1gvxt — Lewica (@__Lewica) February 20, 2021  
11^„Nazewnictwo powinno mieć charakter trwały” – pisze miasto. Czyli prawa kobiet to rzecz ulotna, tak?^Agata Diduszko-Zyglewska^22 lutego 2021^https://krytykapolityczna.pl/kraj/rondo-praw-kobiet-agata-diduszko/^Symbole są ważne. To, czy stoimy w samym centrum miasta na rondzie Dmowskiego, czy na rondzie Praw Kobiet, daje nam konkretną informację o stosunku tego miasta do demokracji, praw człowieka i własnej historii. Patelnia Praw Kobiet! Patelnia, a nie żadne rondo. Rondo ma ojciec założyciel ruchu nacjonalistycznego, wybitny antysemita, elokwentny antydemokrata, a poza tym nie można zmieniać nazw utrwalonych w tkance miejskiej, a przecież to rondo nazywa się w ten sposób od niepamiętnych czasów, dokładnie od… 1995 roku. Co do kobiet, to może „rondel”, he, he, bardziej by pasowało, prawda? Dyskusja, która ponownie rozgorzała w radzie miasta i nie tylko za sprawą wniosku o zmianę nazwy ronda Dmowskiego na rondo Praw Kobiet złożonego przez Elżbietę Korolczuk, Agnieszkę Grzybek, Łukasza Chotkowskiego i przeze mnie, na podstawie petycji podpisanej przez ok. 14 tys. osób i sygnowanej także przez Warszawski Strajk Kobiet, Forum Przyszłości Kultury i Fundację na rzecz Równości i Emancypacji Ster (a także osobnego wniosku Zielonych), miała kilka brawurowych zakrętów. Najmocniejszy był ten, kiedy radna Monika Jaruzelska (niezrzeszona) zaproponowała ową nieszczęsną patelnię Praw Kobiet jako według niej godne rozwiązanie problemu. Inny mocny moment był wtedy, kiedy na komisji nazewnictwa nie dopuszczono do głosu kilku osób, które przyszły, żeby wypowiedzieć się w tej kwestii (w tym oczywiście kobiet). Pomysł na tę zmianę nazwy powstawał w 2018 roku, podczas przygotowywania Forum Przyszłości Kultury. Inspiracją była refleksja wszystkich zaangażowanych w nie środowisk na temat stulecia wywalczenia praw wyborczych przez kobiety i braku trwałego upamiętnienia tego istotnego dla ponad połowy społeczeństwa faktu w przestrzeni publicznej, a także coraz intensywniejsze, zgodnie z nacjonalistyczno-mesjanistycznym trendem lansowanym przez prawicowych populistów u władzy, celebracje zasług ojców założycieli II RP przy faktycznym gumkowaniu zasług matek założycielek. Prawa wyborcze nie były prezentem dla kobiet Zespół Nazewnictwa Miejskiego, który przekazał komisji nazewnictwa swoją negatywną opinię na temat zmiany nazwy ronda, w uzasadnieniu zaprezentował perfekcyjny przykład tradycyjnego patriarchalizmu stosowanego. Otóż według ekspertów z tego zespołu: „nazewnictwo miejskie nie jest narzędziem do kształtowania bieżącej myśli społecznej, politycznej i ideowej. Nie jest również sposobem na dokumentowanie aktualnych wydarzeń ani orężem w walce społecznej, politycznej i ideologicznej. Zdaniem zespołu nazewnictwo w różnorodnym, wielokulturowym i otwartym mieście, takim jakim jest Warszawa, powinno mieć charakter trwały, a decyzje o wprowadzeniu do przestrzeni publicznej miast muszą i powinny cechować się wyważeniem racji, namysłem pozbawionym emocji”. Czy wszystko jasne? Prawa kobiet to rzecz ulotna, za kilka lat mogą być tylko wyblakłym wspomnieniem i osoby, które kierują się wyważonymi racjami oraz namysłem pozbawionym emocji – w przeciwieństwie do histeryczek próbujących „wymusić”, to znów sformułowanie radnej Moniki Jaruzelskiej, upamiętnienie praw kobiet – rozumieją, że „w różnorodnym, wielokulturowym i otwartym mieście, takim jakim jest Warszawa”, właściwym patronem głównego ronda w ścisłym centrum miasta powinien być Roman Dmowski, pierwszy endek, przeciwnik emancypacji kobiet, nieugięty tropiciel ogólnoświatowego spisku Żydów i masonów. Upamiętniony zresztą również pomnikiem przy placu na Rozdrożu, a także patronujący dzięki inicjatywie PiS-u Dworcowi Wschodniemu. Zespół prostuje też krzywe ścieżki emocjonalnej refleksji tych słabych, zapewne kobiecych, umysłów, którym ubzdurało się, że nadawanie nazw obiektom w przestrzeni publicznej – ulicom, skwerom, rondom, budynkom – jest narzędziem do kształtowania bieżącej myśli społecznej, politycznej i ideowej, a także opowiadaniem się po konkretnej stronie walki społecznej czy ideologicznej, która promuje tę czy inną interpretację tego, co ważne i nieważne w historii. Otóż nie jest! Nadawanie wszystkiemu nazwy Jana Pawła II (od ulic, przez instytucje, po stypendia fundowane przez władze publiczne z naszych podatków), ulice księży, generałów, żołnierzy wyklętych, ojców założycieli, przedsiębiorców, przy prawie całkowitym pomijaniu matek założycielek, polityczek, naukowczyń, pisarek, społeczniczek to rzecz naturalna, obiektywna, oparta na namyśle pozbawionym emocji. To właśnie dzięki temu namysłowi nadających nazwy w 2018 roku aż 3 proc. ulic w Warszawie nosiło nazwy upamiętniające kobiety, o czym wiemy z odpowiedzi na interpelację lewicowej radnej Pauliny Piechny-Więckiewicz z 2017 roku. Musiała ją złożyć zapewne pod wypływem niestosownych emocji, być może wymusili to listami natrętni mieszkańcy i mieszkanki stolicy. Wyzłośliwiam się, bo sprawa ronda Praw Kobiet pokazuje jak w soczewce, że wykrzywiające obraz rzeczywistości mechanizmy patriarchatu wciąż mają się całkiem dobrze, niestety także w kręgach centrowych i centroprawicowych demokratów, i wciąż najzwyczajniej blokują równouprawnienie. Nowa Huta została zbudowana na kobietach Oczywiście, warto zauważyć ogólną zmianę na lepsze. Spora część radnych klubu Koalicji Obywatelskiej w Radzie Warszawy (w ramach którego pracuję jako radna Wiosny) rozumie, dlaczego warto odpowiedzieć na potrzebę społeczną zaistnienia praw kobiet w nazewnictwie miejskim, część radnych określa siebie jako feministki, część uczestniczy w protestach Strajku Kobiet, a jednak temat wciąż uważany jest przez wiele z tych osób za „trudny”, „konfliktowy”, „wywołujący niepotrzebną wojnę”. Jak wszystkie tematy wymagające tego, żeby mężczyźni posunęli się i zrobili kobietom trochę więcej miejsca na ławeczce władzy, społecznej pamięci, uznania prawa do przysługującej przecież każdemu człowiekowi wolności dokonywania wyborów. Prześniona emancypacja górnośląskich kobiet Dlatego temat ronda Praw Kobiet pozostaje w zawieszeniu. A dzieje się to dokładnie w tym samym czasie, kiedy Platforma Obywatelska ogłasza swój Pakiet Praw Kobiet. W samym pakiecie znajdują się słuszne postulaty – w programach formacji lewicowych obecne od dawna – tabletka „dzień po” bez recepty, refundacja in vitro, bezpłatna antykoncepcja i badania prenatalne. Niestety w kwestii aborcji PO wciąż nie uznaje, że to kobieta ma prawo decydować o swoim całym życiu, musi się poradzić dodatkowego lekarza i psychologa. Jak słyszymy, jest to rozwiązanie oparte na prawodawstwie niemieckim. Z pola widzenia pomysłodawców znika oczywiście fakt, że w Niemczech kobieta nie trafi przypadkiem do lekarza, dla którego jego wierzenia religijne są ważniejsze od praw pacjenta i który odmówi jej pomocy, oraz że w Niemczech pacjenci mają dostęp do psychologów, a w Polsce, bez sowitej opłaty, nie. I to uznanie, że brak dostępu do lekarza czy wiedzy o jego kompetencjach to wcale nie jest odbieranie praw, raczej się łatwo nie zmieni. Skąd to wiem? Jakiś czas temu złożyłam do miasta interpelację popartą opiniami prawniczek, w której prosiłam o to, żeby stołeczne szpitale udostępniały pacjentkom informacje o tym, który lekarz podpisał tzw. klauzulę sumienia. Dzięki temu kobiety miałyby przed wizytą wiedzę, gdzie będą narażone na poniżenie i odmowę pomocy z powodu prywatnych wierzeń religijnych lekarza. W tej samej sprawie interweniował też Robert Biedroń, który poprosił również o opinię europejskiego inspektora ochrony danych. Niestety, oboje otrzymaliśmy od urzędu miasta informacje, że według prawników miasta nie da się tego zrobić. Powód? RODO. Tłumaczenie ekscentryczne o tyle, że podpisanie „klauzuli sumienia” to nie są dane osobowe, tylko informacja przekazana konkretnemu zakładowi pracy o tym, że odmawia się wykonywania części obowiązków. Zresztą kto czytał publiczne wypowiedzi obrażonych koalicyjnych konserwatystów oraz obszerny wywiad z warszawską posłanką Fabisiak (w „Gazecie Stołecznej”), która uważa, że aborcja to zabójstwo, ten wie, że Pakiet Praw Kobiet to na razie tylko infografika, a nie realne plany. Powtarzanie przez uważających się za centrowych polityków frazesów o „niepotrzebnej wojnie”, „wojnie ideologicznej” i „dzieleniu społeczeństwa” w kontekście kobiet walczących z autorytarną władzą o swoje zdrowie, bezpieczeństwo i wolność jest absurdalne także dlatego, że większość społeczeństwa i większość wyborców formacji spoza Zjednoczonej Prawicy wspiera strajkujące kobiety (ok. 70 proc. społeczeństwa) i żąda liberalizacji prawa antyaborcyjnego i dostępności tego zabiegu do 12. tygodnia ciąży (między 60 a 70 proc. w zależności od badania). Czy to jest „wojna”? Tak, ponieważ rządzący stosują realną przemoc ideologiczną, policyjną i prawną, przeciw której społeczeństwo coraz gwałtowniej protestuje – walcząc w obronie własnej. Czy jest „niepotrzebna” i „dzieli społeczeństwo”? Nie, ponieważ badania opinii publicznej pokazują, że społeczeństwo nie podziela fundamentalistycznych i autorytarnych ciągot sprawujących władzę. Co ważniejsze, żyje ono – częściowo po kryjomu i wbrew woli nierespektującego praw człowieka państwa – zgodnie ze standardami cywilizacyjnymi wyznaczanymi przez prawodawstwo Unii Europejskiej, naszą konstytucję i Konwencję Praw Człowieka. A zatem nie chodzi tu o dzielenie społeczeństwa, lecz o obronę wartości, które są kluczowe dla bezpieczeństwa wszystkich grup społecznych. A kto ma walczyć o respektowanie prawnoczłowieczych standardów, jak nie wybrani przez ludzi do reprezentowania ich i toczenia tej walki politycy, także samorządowi? Nie mam wątpliwości, że sprawa ronda Praw Kobiet jest jednym z papierków lakmusowych realności ewolucji poglądów w Koalicji Obywatelskiej. Również dlatego, że głośno w tej sprawie wypowiadają się skrajnie prawicowe faszyzujące środowiska, które co roku sieją zniszczenie w mieście, przy okazji informując mieszkańców, kto jest prawdziwym, a kto nieprawdziwym Polakiem, kogo należy z Polski wyrzucić, a kogo powiesić „zamiast liści”, i tak dalej. Te środowiska nie są przeciwwagą dla kobiet walczących o podstawowe prawa, jak próbują to ustawiać niektórzy – ich działania są natomiast ilustracją tego, co się dzieje, kiedy słowo „patriotyzm” ulega skrajnie prawicowej deformacji, a wolność słowa myli się z prawem do publicznego propagowania mowy nienawiści we wszystkich jej formach. Symbole są ważne. To czy stoimy w samym centrum miasta na rondzie Dmowskiego, czy na rondzie Praw Kobiet, daje nam konkretną informację o stosunku tego miasta do demokracji, praw człowieka i własnej historii. Warszawa jest coś winna pani Stefie [rozmowa z Magdaleną Kicińską] Dlatego nie powstrzymujcie się, piszcie do nas, radnych, listy w tej sprawie i w sprawach innych symboli, które kształtują przestrzeń publiczną wokół nas. A jeśli, oczywiście po wyważeniu racji i pozbawionym emocji namyśle, uważacie, że tylko kilka procent nazw ulic upamiętniających kobiety w stolicy naszego kraju to jednak smutny żart, podpiszcie też koniecznie petycję w sprawie nadania ulicom w Warszawie nazw kobiecych patronek, bo jak piszą inicjatorki petycji: „W Warszawie nie ma ulicy Zofii Moraczewskiej. W Warszawie nie ma ulicy Narcyzy Żmichowskiej. W Warszawie nie ma ulicy Haliny Konopackiej. W Warszawie nie ma ulicy Marii Szymanowskiej. W Warszawie nie ma ulicy Antoniny Leśniewskiej. W Warszawie nie ma ulicy Zofii Chomętowskiej. W Warszawie nie ma ulicy Stefanii Wojtulanis-Karpińskiej. W Warszawie nie ma ulicy Gabrieli Balickiej-Iwanowskiej. W Warszawie nie ma ulicy Kazimiery Iłłakowiczówny. W Warszawie nie ma ulicy Heleny Syrkus. W Warszawie nie ma ulicy Stefanii Wilczyńskiej. W Warszawie nie ma ulicy Heleny Radlińskiej. W Warszawie nie ma ulicy Józefy Joteyko. W Warszawie nie ma ulicy Reginy Danysz-Fleszarowej. W Warszawie nie ma ulicy Alicji Dorabialskiej. W Warszawie nie ma ulic tak wielu kobiet, które poświęciły swoje życie na rzecz tego miasta, kraju i społeczeństwa, że nie sposób wymienić je tu wszystkie… A miasto, które nie upamiętnia tworzących je kobiet, to miasto, które zakłamuje swoją historię”. 
12^Kościół swoje, wierni swoje. Co katoliczki myślą o aborcji?^Paulina Januszewska^20 lutego 2021^https://krytykapolityczna.pl/kraj/paulina-januszewska-co-katoliczki-mysla-o-aborcji-wywiad/^Przyzwyczailiśmy się do tego, że Kościół katolicki całe zło i fakt istnienia aborcji zrzuca na feministki, a środowiska pro-choice za dyskryminację kobiet obwiniają katolicyzm. Ta polaryzacja traci jednak znaczenie w sferze życia prywatnego. W gruncie rzeczy wszyscy kombinują, jak połączyć etykę czy moralność z wyzwaniami współczesnego świata. Gdyby było inaczej, w Polsce – kraju katolickim – nie rodziłoby się tak mało dzieci – mówią badaczki reprodukcji w Polsce, Agnieszka Kościańska i Agata Ignaciuk.  Paulina Januszewska: Stanowisko Kościoła w kwestii aborcji jest jasne i od lat niezmienne. Mimo to w tłumie protestujących przeciwko wyrokowi Trybunału Konstytucyjnego – wcześniej i teraz – nie zabrakło katoliczek i katolików. Czy to dowód na emancypację wiernych, upadek autorytetu duchownych, a może złe rozumienie religijności? Agnieszka Kościańska: Na wszystko po trochu. Dyskusję na ten temat należałoby jednak zacząć od odrzucenia paru błędnych, ale dobrze zadomowionych w publicznym dyskursie uproszczeń. Poglądy religijne nie wyznaczają sztywnego i prostego podziału na zwolenników i przeciwników aborcji. Nie istnieje też coś takiego jak monolityczny katolicyzm, choć w kręgach feministycznych czy lewicowo-liberalnych przywykliśmy do mówienia o Kościele jako jednolitej całości. Tymczasem religioznawcy od lat zwracają uwagę na to, że w jego obrębie funkcjonuje obok siebie wiele zróżnicowanych nurtów. Czyli dane mówiące o tym, że ponad 90 proc. Polek i Polaków to katolicy, niewiele tak naprawdę znaczą? A.K.: Wysoką liczbę wiernych podaje także Kościół, ale wskazuje ona jedynie na to, ile osób zostało ochrzczonych w obrządku rzymskokatolickim. Ci ludzie nie muszą żyć w zgodzie z zasadami wiary. Już w 2012 roku CBOS wskazywał, że spośród 93 proc. zdeklarowanych katolików i katoliczek światopogląd zgodny z doktryną Kościoła wyznaje tylko 8 proc. Pytanie o faktyczną skalę religijności od dawna zadają badacze, np. Tadeusz Doktór i Irena Borowik, którzy już 20 lat temu udowodnili, że w Polsce panuje głęboki synkretyzm religijny. Okazuje się, że nawet osoby aktywnie zaangażowane w praktyki religijne wierzą w bardzo różne rzeczy, niekoniecznie zgodne z oficjalnym stanowiskiem Watykanu i Episkopatu w kwestiach nawet tak podstawowych, jak interpretacja Biblii. Dziś w wyniku postępującej laicyzacji te statystyki będą wyglądać jeszcze inaczej. Z kolei Zbigniew Izdebski, który analizował sposoby planowania rodziny, wykazał, że jedynie niecałe 15 proc. Polek i Polaków stosuje metody planowania rodziny i kontroli urodzeń akceptowane przez Kościół. Stopień konserwatyzmu i liberalizmu wśród katolików cechuje się więc ogromną rozpiętością zgodnie z dewizą: ksiądz i papież swoje, lud swoje. Ktoś, kto bardzo nie lubi Polski, bez wątpienia pije teraz zdrowie ordoiurisów i Kai Godek Czy na to wskazują również wstępne wnioski z prowadzonych właśnie badań Katolicyzacja reprodukcji, reprodukcja katolicyzmu. Aktywizm i intymność w Polsce od 1930 r. do dziś? A.K.: Trudno mi z pełną stanowczością zabrać głos, bo nasze badania są wciąż w toku i opierają się na wywiadach, a więc nie dostarczają danych ilościowych. Zaczęłyśmy je w zeszłym roku, kiedy wybuchła pandemia, co utrudnia nam pracę. Już teraz na podstawie zgromadzonego materiału zauważamy jednak, że stosunek przepytywanych przez nas katoliczek i katolików do aborcji jest dużo bardziej liberalny niż oficjalne stanowisko Kościoła. Rozmawiamy z osobami wierzącymi i praktykującymi, które religię uznają za ważną kwestię w życiu. To – co ważne – często osoby spoza tzw. warszawskiej bańki. Wśród nich można wyróżnić dwie zasadnicze strategie postrzegania aborcji. Jakie? A.K.: W pierwszej, którą roboczo nazywam liberalną, panuje pełna zgoda co do tego, że wprawdzie aborcja jest grzechem, ale decyzja w tej kwestii należy do kobiety i jej sumienia. Państwu nic do tego. Jeśli jednak ono lub Kościół chcą ograniczyć liczbę aborcji, to muszą stworzyć narzędzia, które zachęcą kobiety do rodzenia dzieci i będą wspierać je w rodzicielstwie. Jakie to narzędzia? A.K.: Sprawne mechanizmy adopcyjne, wprowadzenie rzetelnej edukacji seksualnej do szkół, realna pomoc dla osób z niepełnosprawnościami i ich rodzin, dostęp do innych metod kontroli urodzeń (notabene: stosunek do antykoncepcji innej niż kalendarzyk małżeński i metoda termiczno-objawowa jest tu raczej liberalny). Słowem: ograniczajmy liczbę aborcji, ale nie poprzez środki represyjne. Pomagajmy, a nie zakazujmy. Delegalizacja aborcji nie pozostawia bowiem miejsca na osobiste decyzje i nie rozwiązuje realnych problemów kobiet, nie tworzy dla nich potrzebnej sieci wsparcia. To po prostu zamykanie oczu i udawanie, że połowa społeczeństwa nie istnieje. A druga strategia? A.K.: To podejście konserwatywne, które przerwanie ciąży również zalicza do grzechów ciężkich, ale nie zawsze przychyla się do całkowitego zakazu wykonywania zabiegów. Jednocześnie tak myślące osoby po „jestem zdecydowanie przeciwna aborcji” stawiają pewne „ale”. „Ale ja nie byłam nigdy w takiej sytuacji”, „ale ja mam ten komfort, że mogę urodzić tyle dzieci, ile chcę”, „ale ja mam wspierającego męża/duży dom/pieniądze”. Te warunki sprawiają, że nasze respondentki, które deklarują się jako bardzo konserwatywne i stosują wyłącznie naturalne metody planowania rodziny, nie uzurpują sobie prawa do osądzania innych. Nie mają w sobie więc ślepego potępienia, które znamy z jednowymiarowego przekazu politycznego. Taki właśnie cel postawiłam sobie w tych badaniach: poznać niuanse perspektywy katolickiej od tzw. kuchni, przełamując czarno-białą narrację, do której jesteśmy przyzwyczajeni. Brzydkie słowo na „g” Agata Ignaciuk: To, co udało się zaobserwować Agnieszce, stoi w kontrze do dyskursu publicznego, w którym obserwujemy spór podzielony pomiędzy dwa podmioty. Na tak spolaryzowanym obrazie z jednej strony widać Kościół katolicki, który całe zło i fakt istnienia aborcji zrzuca na feministki, a z drugiej – środowiska pro-choice, winą za dyskryminację kobiet i ograniczanie ich praw reprodukcyjnych obarczające w dużej mierze katolicyzm. Ta polaryzacja jednak traci znaczenie w sferze codzienności i życia prywatnego. W gruncie rzeczy wszyscy kombinują, jak połączyć etykę czy moralność z wyzwaniami współczesnego świata. Gdyby było inaczej, w Polsce – kraju katolickim – nie rodziłoby się tak mało dzieci. Dodałabym do tego jeszcze, że tak samo jak wiara wiele odcieni ma również feminizm. To znaczy?  A.I.: W tej grupie też funkcjonują nie zawsze zgodne ze sobą nurty i poglądy. Na przykład pod wieloma względami feminizm socjalny stoi w kontrze do liberalnego. Pamiętamy też, że nie wszystkie feministki entuzjastycznie przyjęły opublikowane na łamach „Wysokich Obcasów” hasło Aborcyjnego Dream Teamu „aborcja jest OK”. Natomiast to, co stawia na wspólnym froncie wszystkie osoby biorące udział w protestach przeciwko zakazowi aborcji, to fakt, że wyrok TK potencjalnie krzywdzi wszystkie kobiety i osoby, które mogą być w ciąży, a także ich rodziny i bliskich. Wiele katoliczek uważa za niedopuszczalne wprowadzanie państwowych zakazów podyktowanych względami religijnymi do sfery prywatnych decyzji reprodukcyjnych. A.K.: Jeżeli w ogóle chcemy zrozumieć, co się dzieje na ulicach, to musimy raz na zawsze porzucić wielkie kategorie, jak feminizm i katolicyzm. To nie zawsze są dwie okopane po dwóch przeciwnych stronach twierdze, ale często ci sami ludzie, te same kobiety. Poglądy na aborcję to jedno, doświadczenie jej – drugie. W 2013 roku ukazały się głośne badania CBOS, z których wynika, że kobiety o konserwatywnych poglądach, które przerywaniu ciąży sprzeciwiają się z pobudek religijnych, decydowały się na zabieg częściej niż te popierające liberalne czy lewicowe postulaty. Czy te wnioski cokolwiek nam dziś mówią? A.K.: Jednoznaczne stwierdzenie, że zwolenniczki prawicy częściej niż osoby inaczej zorientowane światopoglądowo i politycznie przerywają ciążę, jest obarczone dużym ryzykiem. Ale nie do podważenia jest fakt, że liczba aborcji spada wraz ze wzrostem świadomości dotyczącej innych metod kontroli urodzeń. Tym, co różni konserwatystki od progresywistek, jest dostęp do wiedzy o seksualności i podejście do niej. Powszechne w środowiskach konserwatywnych tabuizacja seksu oraz demonizacja antykoncepcji i edukacji seksualnej sprzyjają zachodzeniu w niechcianą ciążę, a w konsekwencji – paradoksalnie zmuszają kobiety do aborcji, której można było zapobiec. Przy czym tylko uprzywilejowane osoby będzie na nią stać i będą mogły przerwać ciążę w bezpiecznych warunkach. Młodzież nie jest dziś „rozseksualizowana” bardziej niż sto lat temu [rozmowa z Agnieszką Kościańską] A.I.: Trzeba też pamiętać, że badanie CBOS-u było pod wieloma względami niedoskonałe, bo opierało się na szacunkowych wartościach, deklaracjach respondentek i statystykach historycznych, a także mieszało dwa porządki prawne i czasowe: okres legalnej i dostępnej aborcji do początku lat 90. i późniejszy okres coraz intensywniejszych formalnych i nieformalnych restrykcji. Nie mówimy tutaj zatem o aborcjach przeprowadzonych wyłącznie w III RP ani tych, które wykonano z powodu deformacji płodu, czyli przesłanki, która pojawiła się w polskim ustawodawstwie w latach 90., a teraz z niego zniknęła decyzją TK Julii Przyłębskiej. Tak naprawdę ani wczoraj, ani dziś nie mamy dostępu do twardych danych o skali aborcji, choć organizacje feministyczne robią, co mogą, by jak najlepiej monitorować sytuację kobiet. Ale chyba statystyki z PRL-u nie kłamią?  A.I.: Rejestr zabiegów prowadziły szpitale publiczne. Liczba raportowanych przez nie aborcji to średnio 100–120 tys. rocznie. Nie zapominajmy jednak, że w tamtym czasie działał również sektor prywatny, gdzie tych zabiegów wykonywano znacznie więcej i nie były one tak drogie jak te, które przeprowadza się obecnie w podziemiu. Te dane jednak nie były tak szczegółowo raportowane, zaś szacunki mówią o skali od 300 do 500 tys. aborcji w ciągu roku łącznie w sektorze publicznym i prywatnym. Znacznie ciekawsze od samych liczb jest to, jak się one zmieniają. To znaczy? A.I.: Tuż po legalizacji liczba rejestrowanych aborcji błyskawicznie rośnie, ale od drugiej połowy lat 70. spada. Dodajmy do tego kontekst religijny. Teoretycznie, gdy weźmiemy pod uwagę całość okresu od 1956 do 1993 roku i odsetek osób ochrzczonych, może się wydawać, że wiara nie ma żadnego, a na pewno znaczącego wpływu na decyzje o przerwaniu ciąży. A.K.: Ale gdy spojrzymy na poszczególne dekady i dane socjologów o religijności, zobaczymy, że w latach 50. zaledwie połowa populacji deklaruje się jako osoby wierzące, a zabiegów wykonuje się całkiem sporo. Z kolei od drugiej połowy lat 70. wzrasta zaangażowanie Polek i Polaków w praktyki religijne i już w kolejnym dziesięcioleciu w publicznych placówkach pacjentek przerywających ciążę jest mniej, bo poniżej 100 tys. Czym to jest podyktowane? A.K.: Wyborem Karola Wojtyły na papieża oraz zaangażowaniem antykomunistycznym, pozwalającym autorytetowi Kościoła wyrosnąć na potęgę, a także wzmocnić swój głos piętnujący aborcję. To właśnie wtedy do powszechnej debaty włączono moralno-katolickie aspekty aborcji? Czy wcześniej myślano o niej w ten sposób? A.K.: Jeden z mężczyzn, z którym przeprowadzałam wywiad w ramach naszych badań, mówił, że nigdy nie myślał o aborcji inaczej niż o zabiegu medycznym. Dopiero pod koniec lat 80. usłyszał o jej moralnym, etycznym i religijnym kontekście. Gdzie? Oczywiście w kościele. A.I.: Ja za to realizowałam wywiady w ramach projektu na temat kultur planowania rodziny w PRL-u i udało mi się porozmawiać z wieloma wierzącymi i praktykującymi katoliczkami urodzonymi przed wojną i po niej. Wywiady te dotyczyły historii reprodukcyjnych, w tym doświadczenia aborcji. Okazało się, że zwłaszcza starsze kobiety w ogóle nie łączyły przerywania ciąży z moralnością. Aborcja należała do opcji, które się po prostu miało. Było dla nich czymś oczywistym, że mogły decydować o swojej reprodukcji, liczbie dzieci, rozmiarze rodziny, funkcjonując jednocześnie w obrębie kultury katolickiej. Środowiska anti-choice próbują nas przekonywać, że kobiety po latach żałują aborcji. Czy tak było w przypadku osób, z którymi pani rozmawiała? A.I.: Nie. Przekonanie o żalu, który jest nieodzownie związany z zabiegiem, to argument straszak. Jeśli moje rozmówczynie skarżyły się na jakiekolwiek rozterki, to dotyczyły one innych kategorii niż moralne. Na przykład jedna z respondentek, inżynierka urodzona na początku lat 50., ubolewała, że wszystkie jej dzieci wyemigrowały, w związku z czym została w kraju sama z mężem. I to potencjalne dziecko było fantazją, która mogłaby rozwiązać brak obecnej bliskości z rodziną. Przekonanie o tym, że aborcja – jak mówił Kościół – jest morderstwem, na poziomie dyskursu publicznego i życia codziennego do lat 80. było raczej rzadkością. Ale to nie znaczy, że Kościół wcześniej nie interesował się aborcją. A.K.: Owszem. Na różne sposoby podważano słuszność legalności aborcji, ale wizja proponowana przez stronę katolicką docierała do osób najbardziej zaangażowanych w życie religijne albo była przekuwana na język świecki, którym posługiwano się w dyskursach medycznych i seksuologicznych. Podkreślano w nich, że aborcja jest najgorszą z opcji, że lepiej ciąży zapobiegać, co można przeczytać chociażby u Michaliny Wisłockiej, choć ta katoliczką nie była, oraz u Zbigniewa Lwa-Starowicza – w tamtym czasie związanego z doktryną Kościoła bliżej niż dziś. Natomiast drugim argumentem podnoszonym przeciwko aborcji było to, że jest ryzykiem zdrowotnym. Co dokładnie ma pani na myśli? A.K.: Jeśli pomyślimy o zabiegu w kontekście PRL-owskiego, zaniedbanego i słabo funkcjonującego szpitala, do którego szło się na wycięcie wyrostka, a wychodziło z gronkowcem czy zapalaniem płuc, to rzeczywiście aborcja była ryzykowna dla zdrowia jako interwencja chirurgiczna. Przypomnę tylko, że wtedy aborcji farmakologicznych nie przeprowadzano. Ten dyskurs niechęci – poniekąd uzasadniony, ale nadużywany – można było zaobserwować po stronie całego środowiska lekarskiego. Ale z drugiej strony było też tak, że część lekarzy po prostu kierowała się wartościami religijnymi i w ten sposób dokonywała medykalizacji przekazu katolickiego. Najlepszym przykładem jest tu Wanda Półtawska, lekarka i przyjaciółka papieża, która poświęciła wiele prac i artykułów niezdrowości aborcji. To najprawdopodobniej ona przekonała Wojtyłę do obrania w Watykanie i Polsce bardzo ostrego kursu antyaborcyjnego. A.I.: O komplikacjach zdrowotnych sporo mówiło się także w środowiskach związanych z planowaniem rodziny, jak Towarzystwo Świadomego Macierzyństwa. Jedną z takich negatywnych konsekwencji miała być bezpłodność, do której rzekomo prowadziło „nadużywanie” aborcji. I przed nim właśnie głośno i często przestrzegano. Przerwałam. Ciążę i ciszę Skoro aborcja w szpitalu publicznym była groźna dla kobiety, to czy środowiska lekarskie podejmowały jakieś próby poprawy tej sytuacji? A.I.: Niestety nie dotarłam do zbyt wielu takich źródeł. W piśmie specjalistycznym „Ginekologia Polska” debata o przerywaniu ciąży była żywa, ale o bezpieczniejszych zabiegach nie dyskutowano prawie wcale. Zastanawiające jest także, dlaczego w tamtym czasie w Polsce przeprowadzano głównie skrobanki, czyli zabieg łyżeczkowania macicy, podczas gdy w Jugosławii czy wschodnich Niemczech już od lat 70. stosowano mniej inwazyjną metodę próżniową. Czy faktycznie aborcja musiała być ryzykowna? Dlaczego środowisko medyczne nie było zainteresowane innymi technikami aborcyjnymi? Dlaczego nie rozmawiano o kwestii znieczulenia przy przerywaniu ciąży? Te pytania pozostają otwarte. Możemy domniemywać, że w patriarchalnym społeczeństwie były to tematy marginalne albo lekarze stosowali jakąś formę autocenzury. Może blokował ich katolicki dyskurs antyaborcyjny, w gronie medyków oddziałujący znacznie silniej niż na regulowaną przez antykościelne władze opinię publiczną. A.K.: Na to nakłada się jeszcze stosunek do dostępności antykoncepcji. Tutaj rzeczywistość też nie maluje się w różowych barwach. W środowiskach zajmujących się tematem planowania rodziny czy seksuologicznych mówiło się, że aborcja jest niedobra i powinno się jej zapobiegać, ale mało kto wyjaśniał, jak to robić. Wśród najpopularniejszych tytułów dogłębne informacje są tylko w Sztuce kochania Wisłockiej. W cotygodniowej rubryce Lwa-Starowicza w „ITD” nie znajdziemy żadnych szczegółów. Raczej przeczytamy, że tabletki są niezdrowe, a prezerwatywy mogą powodować uczulenie. Pozytywnie są opisywane jedynie naturalne metody planowania rodziny, więc widać, że Lew-Starowicz niespecjalnie krył się ze swoimi katolickimi korzeniami, które – co dostrzegł dopiero po latach – niespecjalnie służą seksualności. Już żadnej z nas nie zawstydzicie! Reportaż z polskich ulic Czyli całą odpowiedzialność spychano po prostu na kobiety. Czy dlatego – również dziś – one mówią o aborcji głosem pragmatycznym, a Kościół i państwo, zarządzane głównie przez mężczyzn, odwołują się do kwestii moralnych? A.I.: Z perspektywy historii społecznej w PRL-u można się spierać o to, czy aborcja była sprawą wyłącznie kobiet, czy jednak również mężczyzn, zwłaszcza w dyskursach eksperckich. Zaraz po legalizacji i powołaniu Towarzystwa Świadomego Macierzyństwa popularyzowano przekonanie, że stosowanie antykoncepcji leży przede wszystkim po stronie kobiet. Dlaczego? Chociaż niektórzy lekarze, np. ginekolożka Jadwiga Beaupré czy katolicki ginekolog Włodzimierz Fijałkowski, postulowali, że planowanie rodziny to zadanie dla obu płci, dominującą reprezentacją męskości w dyskursie eksperckim wokół antykoncepcji był wtedy nieodpowiedzialny, często przemocowy mężczyzna, który „wymusza współżycie”, stając się sprawcą niepożądanej ciąży. Według poradników poświęconych antykoncepcji wydawanych od końca lat 50. do końca PRL przez TŚM kobiety, stosując antykoncepcję, najlepiej metodę niewyczuwalną dla partnera, jak błona pochwowa, kapturek naszyjkowy czy, od końca lat 60., spirala, miały chronić siebie przed niepożądaną ciążą oraz „szkodliwą” aborcją. Do tego dochodził argument – pojawiający się od początku XX wieku także w publikacjach agitujących na rzecz planowania rodziny na Zachodzie – że to kobiety powinny mieć wiedzę i dostęp do antykoncepcji, ponieważ w patriarchalnym społeczeństwie to one niosą ciężar wychowywania dzieci, organizowania im edukacji, życia, to w ich ciałach rozwija się zarodek i płód. Jednak w większości krajów Europy Środkowo-Wschodniej, znacznie wcześniej niż na Zachodzie, kobieta, która nie miała dostępu do antykoncepcji, nie chciała jej stosować lub ta zawiodła, miała do dyspozycji przerwanie ciąży. Z tego względu stosunek do tamtego okresu nie jest oczywisty, bo łatwo popaść w pewien rodzaj idealizacji. W końcu ciąża była sprawą kobiety, a w Polsce prawo dawało jej pełen dostęp do zabiegu. A z drugiej – w dyskursie publicznym i medycznym aborcja była aktywnie stygmatyzowana, przedstawiana jako „szkodliwy zabieg” i łączona, bez twardych danych na ten temat, z niepłodnością. „Sztuka kochania” aktualna? Może i tak, ale to nie jest dobra wiadomość A.K.: Spychanie odpowiedzialności na kobietę ma w Polsce długą tradycję. W zasadzie od XIX wieku sprawy związane z rodziną: jej zdrowie i planowanie, a także seksualność w małżeństwie są obowiązkową domeną kobiet. Widać to bardzo mocno np. w literaturze poradnikowej. Jednocześnie planowaniem rodziny interesuje się państwo, które ogranicza jej metody. To, że sprawa aborcji wywołuje tak wielkie protesty, jest paradoksalnie skutkiem owej niekonsekwencji i zostawiania kobiet z ciążą – chcianą czy nie – samym sobie. Oczywiście zdarzają się mężczyźni, dla których zaangażowanie w proces planowania rodziny jest istotne. Według nich jedynie przestrzeń decyzji o aborcji powinna być zarezerwowana dla kobiet, a o resztę należy dbać wspólnie. Wśród katolików, z którymi pani rozmawia w ramach swoich badań, też pojawiają się takie głosy? A.K.: Tak. Od nich słyszymy również, że Kościół czy państwo nie powinny ingerować w kwestie posiadania dzieci. Dlatego podział w stosunku do aborcji nie idzie po prostej linii kobiety – mężczyźni, ale po linii polityka – prawdziwe życie. Oczywiście one mogą się na siebie nakładać, bo w patriarchalnym społeczeństwie i Kościele rządzą mężczyźni – tu nie ma pola do dyskusji, chyba że weźmiemy pod uwagę Wandę Półtawską, która kręci papieżem jako przysłowiowa szyja. Aborcja w ustach polityka, który przemawia z mównicy sejmowej, brzmi więc inaczej niż wtedy, gdy udaje się z żoną do prywatnej kliniki. Dlaczego więc jest tak topornie upolityczniona i cynicznie rozgrywana? Jeśli spojrzymy historycznie czy antropologicznie na to, jak funkcjonuje nowoczesne państwo, to zrozumiemy, że jednym z jego głównych zadań jest kontrola populacji. Aborcja jest po prostu jednym z narzędzi, za pomocą których można to robić. A gdzie w historii plasuje się kwestia „godności płodu”? A.I.: Tam, gdzie wchodzi nowoczesna technologia, która pozwala płód zobaczyć. Debata o jego zdrowiu i dalej – ochronie – pojawia się wraz z rozwojem i dostępnością badań prenatalnych, które w Polsce zaczynają się upowszechniać pod koniec lat 70. Jednak w dyskursie medycznym nie są traktowane jak coś, co ma prowadzić do aborcji, lecz jej uniknąć, np. w rodzinie, w której jest już jedno chore dziecko i kobieta będąca w kolejnej ciąży ma uzasadnione obawy o swoją przyszłość. A.K.: USG odgrywa zasadniczą rolę w dyskursie antyaborcyjnym, bo dzięki temu zaczęto mówić o podmiotowości płodu. Pod tym względem film Niemy krzyk to wielki przełom w krucjacie Kościoła i ruchu anti-choice przeciwko prawom reprodukcyjnym. Wiele zmienia się w momencie, gdy w debacie publicznej pojawia się sformułowanie „dziecko poczęte”, i to również otwiera drogę do zakwestionowania zasadności dostępu do aborcji i ustanowienia „kompromisu” w Polsce w 1993 roku. Agnieszka Graff kilka lat później słusznie pisała, że w kwestii aborcji przegraliśmy wojnę przede wszystkim o język. Ale mnie się wydaje, że o coś więcej. Co dokładnie? A.K.: Straciliśmy naukę na rzecz tzw. obrońców życia i Kościoła. To znaczy, że dyskurs aborcyjny przełożył perspektywę medyczną na racje moralne i religijne. Nowe technologie w gabinetach i szpitalach paradoksalnie zasiliły arsenał argumentów tych, którzy traktują przerwanie ciąży jak morderstwo. Nastąpił niebywały przewrót. Podczas gdy w PRL Wanda Półtawska swoją wiarę przekuwała na język medyczny, dziś Kaja Godek korzysta z dobrodziejstw medycyny do ugruntowania swoich postulatów. Na tym korzysta Kościół jednocześnie walczący z wieloma aspektami postępu nauki, zaczynając od antykoncepcji, a kończąc na in vitro. Od poczęcia aż po zgon, czyli pycha władzy Nie jesteśmy od wymyślania strategii dla Kościoła i najlepiej byłoby, żeby na Strajku Kobiet nie mógł on nic ugrać, ale czy jest w stanie jakoś powstrzymać przyspieszoną przez protesty laicyzację Polek i Polaków? Jakie widzą panie tu scenariusze?  A.K.: Z perspektywy religioznawczej należałoby się zastanowić, czy skuteczność religii w ujęciu moralno-duchowym określa fakt, że Kościół jest w stanie wymóc na rządzących wprowadzenie zasad religii jako porządku prawnego, czy może raczej sukcesem jest to, że ludzie nie z przymusu, lecz ze względu na własne świadome decyzje żyją zgodnie z dogmatami wiary. Jeżeli kobiety nie będą sobie robić aborcji, dlatego że mogą trafić do więzienia, to nie oznacza, że będą lepszymi katoliczkami. Będą nimi wtedy, gdy uznają, że z perspektywy katolickiej to jest coś złego. Wydaje mi się, że zrozumienia tych różnic w polskim Kościele nie ma. Dlaczego? A.K.: To spuścizna pontyfikatu Jana Pawła II, który obrał niesłychanie fundamentalistyczną ścieżkę, jeśli chodzi o stosunek nie tylko do aborcji, ale wszelkich metod planowania rodziny poza naturalnymi, i do seksualności w ogóle. Owa restrykcyjność jest nie do pojęcia również z perspektywy gotowości wielu wybitnych katolickich teologów do dialogu, ich umiejętności szerokiego patrzenia i zdolności łączenia wymagań współczesnego świata z tymi, które stawia wiara. Od tych autorytetów słyszymy także cały czas o roli sumienia, które jest przecież przestrzenią decyzyjności i duchowej sprawczości w katolicyzmie. Pontyfikat Jana Pawła II to odejście od myślenia przez pryzmat sumienia ku bezrefleksyjnym zakazom. A.I.: Kościół stoi przed kluczowym dylematem. Musi zdecydować, czy dalej chce mieć władzę polityczną, czy jednak rząd dusz, który w tej chwili być może traci. Tych dwóch rzeczy chyba nie da się połączyć. Pytanie, czy wobec tego jest gotów na autokrytyczną pogłębioną refleksję. W najlepszym scenariuszu należałoby się spodziewać, że duchowni jednak zajmą się ewangelizacją i uważną rozmową z wiernymi na temat tego, co to znaczy być katolikiem. Ale patrząc na to, co Kościół ma do stracenia, pewnie wybierze rolę strażnika prawa do spółki z państwem. Przykłady z zagranicy pokazują dobitnie, czym kończy się przekuwanie grzechów na przestępstwa. W Hiszpanii upolitycznienie Kościoła i promowanie wartości sprzężonych z tymi, które wyznaczały ramy dyktatury Franco, nie przetrwały i musiały ustąpić demokratyzacji społeczeństwa, której nieodzownym elementem stała się laicyzacja. W Irlandii lata budowania rygorystycznego prawa na etyce katolickiej też musiały się skończyć, a Kościół ostatecznie ugiął się pod falą progresywizmu. Dlatego patrząc na protesty w Polsce, które pokazują, jak wiele lekcji odrobiliśmy z demokracji i obywatelskiego aktywizmu, chciałabym wierzyć, że mimo przegranej walki z trybunałem czeka nas podobny scenariusz. Nadzieja odchodzi ostatnia. Jak Argentynki wywalczyły prawo do aborcji ** Dr hab. Agnieszka Kościańska – profesorka w Instytucie Etnologii i Antropologii Kulturowej Uniwersytetu Warszawskiego i Leverhulme Visiting Professor w Oxford School of Global and Area Studies. Jest autorką książek Płeć, przyjemność i przemoc (2014), Potęga ciszy (2009) oraz Zobaczyć łosia. Historia polskiej edukacji seksualnej od pierwszej lekcji do internetu (2017) i redaktorką prac poświęconych zagadnieniom płci, seksualności, religii i wykluczenia, m.in. Kobiety i religie (2006), Antropologia seksualności (2012). Kieruje projektem badawczym Katolicyzacja reprodukcji, reprodukcja katolicyzmu. Aktywizm i intymność w Polsce od 1930 r. do dziś finansowanym przez Narodowe Centrum Nauki. Dr Agata Ignaciuk – adiunktka w Katedrze Historii Nauki na Uniwersytecie w Granadzie (Hiszpania). Specjalizuje się w historii zdrowia reprodukcyjnego i praw reprodukcyjnych. W latach 2017–2019 kierowała na Uniwersytecie Warszawskim finansowanym przez Narodowe Centrum Nauki projektem badawczym Kultury planowania rodziny w Polsce, 1945–1989. Obecnie jest członkinią zespołu projektu badawczego Katolicyzacja reprodukcji, reprodukcja katolicyzmu. Aktywizm i intymność w Polsce od 1930 r. do dziś, również finansowanego przez NCN. Niektóre jej publikacje można znaleźć tutaj. 
13^Żeby tylko się nie chcieli mścić! Dawida Krawczyka rozmowy z wyborcami^Dawid Krawczyk^20 lutego 2021^https://krytykapolityczna.pl/kraj/dawid-krawczyk-cyrk-polski-reportaz/^„Tylko żebyś wiedział, to nie jest tak, że my te debilizmy z «Wiadomości» łykamy jak młode pelikany – zwraca się do mnie młodszy gość w koszulce z wielką pumą na piersi. – Nie mieszkam w Warszawie, ale dobrze wiem, że nie chodzicie tam po kostki w gównie przez awarię w Czajce” – fragment książki Dawida Krawczyka „Cyrk polski”. Glaca mu się świeci, jakby ją czymś nasmarował. Dba nie tylko o skórę głowy, ale i o skórzaną kamizelkę narzuconą na plecy, perfekcyjnie natłuszczoną i wypolerowaną. Odstawił się tak, że na kulistą czaszkę powychodziły cienkie żyły. – Piece trzeba odpalić. I puścić kominem tę zarazę LGBT! Inaczej się nigdy zdrajców nie pozbędziemy – mówi. Nie chce się przedstawić. Mówi tylko, że jest stąd i jest u siebie. W Końskich. – Jakie piece? O czym pan mówi? – pytam. – Dobrze pan wiesz jakie. Ale ja panu powiem, bo się nie boję. Auschwitz! „Czy po nas już tylko czarna dziura zostanie?” Rolnicy patrzą w przyszłość Na wielkim telebimie ustawionym na skwerze Kościuszki pusty pulpit z tabliczką „Rafał Trzaskowski”. Po chwili ciszę wypełniają gwizdy i buczenie. Oglądamy program TVP Debata Prezydencka 2020. Kilkaset metrów stąd, w studiu zbudowanym w hali widowiskowej, prezydent Andrzej Duda odpowiada na pytania Michała Adamczyka, prezentera Wiadomości. – Słyszała pani, co ten facet mówił o zdrajcach, LGBT, piecach w Auschwitz? To nie przesada? – zagaduję panią w garsonce. – Wie pan, ja też jestem za Dudą jak ten pan, więc nie chcę tak krytykować. Ale trudno mi się tego rzeczywiście słucha. Mój świętej pamięci dziadziuś został zamordowany w Oświęcimiu, więc rozumie pan – odpowiada najspokojniej w świecie. Jubiler Skorpion na Piłsudskiego reklamuje się wielkim złotym napisem, tak samo złotym pajęczakiem i zdjęciami modelek w sukniach ślubnych. W poniedziałkowy wieczór zamknięty, podobnie jak większość pobliskich sklepów z odzieżą używaną. Działają tylko kebabownie i sklep z dżinsami. – Kurtki dżinsowej pan szuka? Albo może spodnie jakieś? Albo może jedno i drugie? Skompletuję dla pana taki zestaw za trzy stówki. Najwyższa jakość, ludzie z Reichu zjeżdżają specjalnie, żeby u mnie kupić – zachwala asortyment sprzedawca. – Nie będę kręcił. Nie przyszedłem na zakupy. Chciałem zapytać, jak się pan czuje jako gospodarz debaty prezydenckiej. Końskie to dzisiaj chyba najważniejsza miejscowość w Polsce? – Bardzo dobrze, wreszcie ktoś się nami zainteresował. Najechało się tutaj ludzi. Normalnie tak powinno być, to na turystyce można byłoby zarobić – opowiada. Wychodzimy przed sklep. Dżinsy przywozi z Rawy Mazowieckiej, bezpośrednio od producenta. Mówi, że odkładają mu zawsze lepszy towar, ale nie wiem, czy to prawda, czy dalej próbuje opylić mi dżinsowy komplecik. Kiedyś prowadził warzywniak, ale od kiedy weszła Biedronka, to biznes bez przyszłości, więc przebranżowił się na odzież męską. Żyje ze stałych klientów. Kupują te same modele co rok, dwa. Nawet nie muszą mierzyć. Skwer Kościuszki wygląda jak festiwalowe miasteczko TVP. W parku ustawione jedno studio i gigantyczny telebim, samochodów z logo telewizji nie sposób zliczyć. Jeszcze więcej sprzętu stoi przy hali widowiskowej. Tam za dwie godziny prezydent będzie odpowiadać na pytania lokalsów. TVP zaproponowało Końskie w odpowiedzi na propozycję debaty ze strony TVN-u, TVN24, Onetu i Wirtualnej Polski. Duda odrzucił zaproszenie od prywatnych stacji, sztab Trzaskowskiego mówił publicznie, że debata w telewizji publicznej to ustawka, choć podobno do samego końca przyjazd do Końskich rozważał. Niedużą miejscowość w Świętokrzyskiem przed kilku laty na cały kraj rozsławił Grzegorz Schetyna. W wywiadzie dla tygodnika „Do Rzeczy” powiedział, że „wybory wygrywa się w Końskich, a nie w Wilanowie”. Innymi słowy: na prowincji, a nie na elitarnych przedmieściach. Handlarz dżinsem śledzi kampanię wyborczą bardzo uważnie. Codziennie po pracy odpala telewizor i jedzie po kolei: Wydarzenia na Polsacie, Fakty TVN-u i Wiadomości w TVP. – Każdy na swoją modłę pokazuje, więc trzeba z każdej strony to oglądać. Ale zdanie swoje mam i go nie zmienię. Na Dudę będę głosował. I każdy, kto wie, co się dzieje, powinien tak samo zrobić – mówi pewnie. Czego nowego dowiedzieliśmy się o wojnie polsko-polskiej Jego kandydat mówi na wiecach przed drugą turą mniej więcej to samo co w pierwszej. Głównie, że obroni programy socjalne i polską rodzinę przed obcymi ideologiami. Z samego rana, przed przyjazdem do Końskich podpisał projekt zmiany Konstytucji RP, który ma uniemożliwić adopcję dzieci parom jednopłciowym. – Przecież ani geje, ani lesbijki nie mogą w Polsce adoptować dzieci, więc po co on to podpisuje? – pytam sklepikarza. – Żeby nie mogli na pewno, nawet jak Trzaskowski, nie daj Bóg, wygra. Niech se te pedały żyją i tam wyprawiają pod kołdrą, co im się podoba, ale z dala od dzieci! I żeby nie obnosili się i nie promowali! – Słyszę o tym promowaniu homoseksualizmu cały czas – prowokuję. – A niech mi pan powie, co to właściwie znaczy? Jakby tak dwóch gejów tu, przed nami, się pocałowało teraz, toby pan żonę zostawił i pojechał na Paradę Równości do Warszawy z Trzaskowskim tańczyć? Udaje mi się go nawet rozbawić. – No wiadomo, że nie. Ale jakby taki młody człowiek zobaczył, nieukształtowany jeszcze, to kto wie, może by chciał spróbować – odpowiada. Widzę, że lubi pytania. A ja lubię pytać. – A o tym ułaskawieniu pedofila przez pana prezydenta to co pan myśli? – Oj, już tam pedofila od razu! – oburza się troszkę. Trzy dni wcześniej „Fakt” wrzucił na okładkę wielkie zdjęcie Andrzeja Dudy i nagłówek: Trzymał córkę, bił po twarzy i wkładał jej rękę w krocze. W środku dziennikarze tabloidu opisali sprawę ułaskawienia mężczyzny, który wielokrotnie gwałcił swoją córkę. Wyrok za gwałt odsiedział, ale sąd zakazał mu zbliżania się do dziewczyny i jej matki. Na prośbę kobiet prezydent Duda skorzystał z prawa łaski i zniósł ten zakaz. – Nie ułaskawił pedofila, tylko ojca, bo to kobity chciały już – słyszę. – To, co oni tam wyprawiali, to ich rodzinna sprawa, a nie gazety jednej czy drugiej. Co to jest, żeby niemieckie gazety nam się tu wtrącały! Słowa handlarza dżinsem, ale nie on je wymyślił. Powtarza to, co Duda wykrzykuje na wiecach. Dwóch gniewnych ludzi przechodzi do drugiej tury – Dzisiaj ten oszczerczy atak to po prostu podłość, to jest najgorszego gatunku brudna kampania! Czy koncern Axel Springer, z niemieckim rodowodem, który jest właścicielem gazety „Fakt”, chce wpłynąć na wybory prezydenckie w Polsce? Niemcy chcą wybierać w Polsce prezydenta? To jest podłość, ja się na to nie zgadzam! – grzmiał w Bolesławcu na Dolnym Śląsku. Im bardziej jednak prezydent i jego sztabowcy walą w „Fakt” i „zagraniczne media”, tym więcej jego przeciwnicy mówią o „ułaskawieniu pedofila”. Kiedy Duda przyjedzie do Wrocławia tydzień przed ostatecznym głosowaniem, powita go kilka tysięcy osób zamierzających głosować na jego konkurenta. Wśród nich pani z transparentem, nad którym pracowała przez całą poprzednią noc. Tekst napisała szybko: „A mnie też pan ułaskawi?”. Dużo więcej czasu zajął jej realistyczny portret Mariusza Trynkiewicza narysowany kredkami ołówkowymi obok pytania. – Myśli pan, że Końskie będą coś mieć z tej debaty, co się tu zaraz odbędzie? – pytam dżinsiarza na koniec. – Wie pan, ja to bym chciał, żeby nam wyremontowali ten park. Żeby można było sobie po ludzku przyjść, posiedzieć. Ale tak szczerze, to nie sądzę. Tu się wiele nie zmienia. Tak myślę tylko, że jak wygra jednak Trzaskowski, żeby nie chciał się jakoś na nas mścić, że tu Dudę z takimi honorami witaliśmy – mówi, zamykając sklep. O to samo pytam po wszystkim licealistów w parku. Przynieśli ze sobą kartki z wydrukowanymi ośmioma gwiazdkami: pięć na górze, trzy na dole. Układ jak w „jebać PiS”, ale jeszcze nieliczni to wiedzą, więc chłopaki chodzą sobie spokojnie przed kamerami TVP z kartkami w dłoniach. – Czy coś zostanie z tej debaty? Porysowany parkiet w hali widowiskowej i memy. Ostatnio, jak przyjechał Duda i podpisywał ustawę o kolei na pustym peronie, to cała Polska się z nas śmiała – mówi jeden. Pokazuje mi zdjęcie, a ja przypominam sobie, że rzeczywiście swego czasu zrobiło furorę w internecie: samotny prezydent przy szkolnej ławce na starym, zaniedbanym peronie podpisuje ustawę Kolej Plus. Ławka i krzesło do szkoły już nie wracają; zaraz po uroczystości zostają przewiezione do budynku starostwa powiatowego. I wystawione na korytarzu, na tle wielkiej foty z wydarzenia, za złotą barierką. Jak eksponat muzealny. „Fabryka jutra”, czyli Szymona Hołowni przepis na kiełbasę wyborczą – A pociągów jak nie było, tak nie ma. Żeby dojechać do większego miasta, do Opoczna trzeba się najpierw dostać – dorzuca licealista. Za rok pisze maturę. Chce zdać, wyjechać na studia i już nie wracać. Dudabus rusza z Końskich na Warszawę. – Cy-kor! Cy-kor! Cy-kor! – krzyczą zwolennicy Trzaskowskiego. – Trzaskowski to cykor! Cy-kor! Cy-kor! – odpowiadają przeciwnicy. – Nie żałujecie, że wasz kandydat nie pojechał do Końskich? – pytam Cezarego Tomczyka na rynku w Ciechanowie. – Oj nie, na pewno nie! – odpowiada szef sztabu. – A to nie jest tak, że pretendent do tytułu to powinien się nawet za stodołą napierdalać, jak ma możliwość? – drążę. – Wybaczy pan poseł dosadność… – Gdyby tylko trzeba było się bić za stodołą, to jesteśmy gotowi, ale nie na ustawkę w rządowej telewizji. Zaraz by się okazało, że w Końskich mieszka jakaś pani, którą Trzaskowski wyrzucił z kamienicy. Albo jechała akurat autobusem w Warszawie i uległa wypadkowi. To nie jest walka jednego kandydata z drugim, tylko kandydata opozycji z całą machiną państwa. Przed chwilą oglądałem przejście Trzaskowskiego z budynku urzędu miejskiego na rynek. Stałem na balkonie lumpeksu z lokalną nauczycielką. – Rzadko się komu do tego przyznaję, ale skoro pan pisze książkę, to powinien wiedzieć, że tacy ludzie też istnieją. W 2015 głosowałam na Dudę, bo miałam dosyć tego gadania Platformy, że tego się nie da, tamtego też nie. A później nas, nauczycieli, PiS zeszmacił po prostu. Nigdy więcej! Nigdy więcej nawet mi przez myśl nie przejdzie, żeby na nich głosować! – mówi pani Beata. Z daleka nie widziałem dokładnie, ale wokół Trzaskowskiego była jakaś przepychanka. Dopiero wieczorem w Wiadomościach zobaczyłem, że kandydatowi próbował zadać pytanie dziennikarz TVP. Na drodze stanął mu, oczywiście, Sławomir Nitras. O 19.30 na pierwszym kanale publicznej telewizji nie ma innych informacji niż te z kampanii. „Trzaskowski prowadzi kampanię kłamstw?”, „Warszawa. Narkomani prowadzą autobusy”, „Zwolennicy Trzaskowskiego niszczą Polaków” – to zaledwie kilka tytułów na pasku. Co wieczór te same archiwalne ujęcia: Trzaskowski z Tuskiem, Trzaskowski na Paradzie Równości, Trzaskowski klei szybę taśmą. Organizacja Bezpieczeństwa i Współpracy w Europie napisze w raporcie podsumowującym kampanię prezydencką: „W okresie przedwyborczym publiczny nadawca stał się kampanijnym narzędziem urzędującego prezydenta, a część materiałów miała jasny ksenofobiczny i antysemicki wydźwięk”. W Raciążu na Mazowszu jestem kwadrans przed Trzaskowskim. Mieszka tu pięć tysięcy ludzi. Jeśli nie pracują w żadnym z punktów usługowych na rynku, znaczy to tyle, że dojeżdżają do roboty w Warszawie. Dowiaduję się tego pod kwiaciarnią, gdzie na krzesełkach wędkarskich wysiaduje czterech facetów. Lokalna starszyzna. – Przyjedzie, nagada się, a ludzie i tak na Dudę zagłosują – zaczyna kwiaciarz. Bawi się srebrnym zegarkiem na bransolecie. – Sama prawda – dodaje młodszy gość w koszulce z wielką pumą na piersi. Wyszedł przed chwilą ze sklepu odzieżowego Moda na Sukces. – Tylko żebyś wiedział, to nie jest tak, że my te debilizmy z Wiadomości łykamy jak młode pelikany – zwraca się do mnie. – Nie mieszkam w Warszawie, ale mam znajomych i dobrze wiem, że wcale tam nie chodzicie po kostki w gównie przez awarię w Czajce. A teraz chcą mu przyklepać jeszcze tych kierowców narkomanów. Jak oni to sobie wyobrażają, że prezydent będzie latał i im kubeczki podstawiał, żeby sikali? Pod tę kwiaciarnię trafiłem po raz pierwszy dwa tygodnie wcześniej. Tak samo jak dziś wjechałem za ekipą Trzaskowskiego. Nie zdążyłem jednak dobrze zaparkować, gdy dostałem wiadomość od koleżanki dziennikarki: „Wracaj, autobus spadł z wiaduktu. Jedna osoba nie żyje. Trzaskowski na pewno wróci i odwoła wydarzenia”. Następnego dnia prokuratura potwierdziła informację, że kierowca znajdował się pod wpływem narkotyków. Tydzień później kolejny kierowca tej samej firmy stracił panowanie nad kierownicą; w jego krwi również znaleziono amfetaminę. Przygody na wojnie z rzeczywistością [rozmowa z Peterem Pomerantsevem] W Wiadomościach do samych wyborów leciały ujęcia zwisającego z wiaduktu przepołowionego autobusu. – Wczoraj widziałem na Jedynce jeszcze, że ten drugi kierowca to nie dość, że narkoman, to jeszcze gej. Olaboga! – ironizuje mój rozmówca. – Tutaj, w Raciążu, naprawdę nikogo nie interesuje, kto kogo wali i od której strony, że tak powiem. – Byleby dzieci nie adoptowali – włącza się kwiaciarz. – To jak tak wszyscy wiedzą, że w TVP głupoty, i do gejów nic nie macie, to dlaczego i tak na Dudę? – pytam. Starszy aż wstaje z krzesełka. Zapina srebrną bransoletę na nadgarstku. – Ja całe życie zarabiam najniższą krajową – mówi. – Zawsze na etat, umowa o pracę, ale najniższa krajowa. Płaci mi szef, ale podwyżkę dostaję tak jakby od państwa, bo tylko wtedy, jak podwyższają płacę minimalną. Za PiS-u poszła w górę i zapowiadają, że ma dojść do czterech tysięcy. Już wiesz dlaczego? ** Fragment książki Dawida Krawczyka Cyrk polski, która 24 lutego ukaże się nakładem Wydawnictwa Czarne. 
14^„Od lat walczę o to, żeby móc pracować”^Paulina Januszewska^19 lutego 2021^https://krytykapolityczna.pl/kraj/paulina-januszewska-niepelnosprawnosc-swiadczenie-pielegnacyjne-zakaz-pracy/^Konfederacja chce złożyć do Sejmu projekt, który ma znieść absurdalny zakaz podejmowania pracy zarobkowej przez pobierających świadczenia pielęgnacyjne opiekunów i opiekunki osób z niepełnosprawnościami. Aż trudno uwierzyć, że realizacji tak słusznego postulatu chce partia, której jeden z liderów wielokrotnie poniżał publicznie dzieci i dorosłych wymagających wsparcia w codziennym funkcjonowaniu, zaś pozostali członkowie – zwolennicy prywatyzowania niemal każdej dziedziny życia – piętnowali kolejne filary polityki społecznej III RP. 1971 zł – dokładnie tyle wynosi obecnie wysokość świadczenia pielęgnacyjnego, które przysługuje rodzicom osób wymagających stałej, wskazanej w orzeczeniu o niepełnosprawności opieki. Dużo? Mało? Każdemu, kto zdecyduje się być jego beneficjentem, musi to wystarczyć na utrzymanie siebie i podopiecznego, bo regulująca finansowe wsparcie ze strony państwa ustawa o świadczeniach rodzinnych zabrania generowania jakichkolwiek dodatkowych dochodów. W praktyce oznacza to, że nie wolno pracować nawet dorywczo na zleceniu czy umowie o dzieło. Ale nie tylko. Przykładowo Anna Nowak z Poznania, mama dorosłej Agnieszki z mózgowym porażeniem dziecięcym i prezeska stowarzyszenia „Żurawinka”, z uwagi na pobór świadczenia nie mogła ubiegać się o kredyt. W grudniu ubiegłego roku głośno zrobiło się o nominowanym do Paszportu „Polityki” Igorze Jarku, tacie czteroletniej Igi w spektrum autyzmu. Pisarz obawiał się, że zasiłek socjalny uniemożliwi organizatorom plebiscytu wypłacenie mu kwoty związanej z nominacją lub ewentualną nagrodą. Z tym problemem autor zbioru opowiadań Halny spotkał się już w przeszłości przy okazji zdobycia innego wyróżnienia, krakowskiego literackiego lauru UNESCO. Tamto wydarzenie opisał na swoim Facebooku tak: „Znowu w dużym skrócie: rozmowa, chociaż przyjemna i kulturalna, i tak ostatecznie skończyła się tym, że musiałem przysiąc, iż nic więcej już nie zarobię, a w ogóle to kurważ mać jako opiekun Igi powinienem się nią zajmować, a nie bawić w pisaninę. Serio. Nawet musiałem napisać oświadczenie z tym związane”. W sprawie Paszportów wypowiedziało się wywołane przez media Ministerstwo Rodziny i Polityki Społecznej, zapewniając, że Jarek otrzyma pieniądze, bo nagrody nie włącza się do kategorii dochodu. Trudno jednak przewidzieć, jak ta sprawa potoczyłaby się bez medialnego nagłośnienia, a i labirynt systemowych pułapek i zawiłości pozostał. – W efekcie dochodzi też do takich absurdów, jak np. niemożność sprzedania obrazu, który namalowało się hobbystycznie albo przed narodzinami dziecka, czy choćby robótki ręcznej. Nie można otrzymać wynagrodzenia za zrobione w nocy tłumaczenie lub napisany artykuł. Od opiekunek i opiekunów na świadczeniach oczekuje się, że mają zajmować się wyłącznie opieką. Zdarza im się tłumaczyć z każdej złotówki pojawiającej się na koncie. Tymczasem pracujących na etacie rodziców zdrowych dzieci nikt nie pyta, jak spędzają czas, gdy ich dzieci są na zajęciach pozaszkolnych, nikt nie każe im się z niczego tłumaczyć, niczego udowadniać – mówi nam Anna Duniewicz, mama neurowyjątkowego Krzysia i założycielka inicjatywy obywatelskiej „Chcemy całego życia!”. Uwięzieni w czterech ścianach? Dla wielu z nas to codzienność Grupa ta zawiązała się we wrześniu 2017 roku tuż po IX ogólnopolskim Kongresie Kobiet, na którym społecznicy z obszaru niepełnosprawności zorganizowali centrum „Chcemy całego życia!”. Jednym z postulatów centrum było zniesienie zakazu aktywności zarobkowej na świadczeniach opiekuńczych. Bo zakaz ten w sposób oczywisty uderza w podstawowe prawa człowieka, pogarsza sytuację ekonomiczną i społeczną rodzin osób z niepełnosprawnościami i sprawia, że opiekunom grożą bardzo niskie emerytury. We wrześniu 2017 roku inicjatywa „Chcemy całego życia!” zaczęła zbierać podpisy pod petycją „Pozwólcie nam pracować!”, którą w niedługim czasie poparło 12,5 tys. osób. W marcu 2018 roku organizatorki kampanii przekazały podpisy ówczesnej szefowej resortu rodziny, pracy i polityki społecznej Elżbiecie Rafalskiej na konferencji podsumowującej konsultacje społeczne nad programem „Za życiem”. – Odbyło się to trochę po partyzancku – żeby dostać się do ministry, musiałam ominąć blokującego dostęp do niej ochroniarza. Okazało się jednak, że w kwestii naszych postulatów Elżbieta Rafalska pozostała nieugięta. Ze strony rządu nie było wtedy woli zmiany ani próby dialogu ze środowiskiem opiekunów osób z niepełnosprawnościami. Nie było nawet woli poważnej debaty na ten temat – wspomina nie bez żalu Duniewicz. Opiekunowie nadal bez realizacji wyroku TK i w obliczu dramatu pandemii Teraz systemowe paradoksy zwróciły uwagę Krzysztofa Bosaka, który – jak sam stwierdził na specjalnie zwołanej kilka dni temu konferencji prasowej – nie mógł uwierzyć w to, że ustawa o świadczeniach rodzinnych zawiera tak anachroniczne przepisy jak zakaz zarobkowania. Dlatego jego partia zaprezentowała projekt zmiany artykułów 16a i 17, które określają warunki otrzymywania świadczeń pielęgnacyjnych. „Dzisiejszy rozwój technologii oraz zmiany w strukturze rynku pracy pozwalają na dużo większą elastyczność (praca na część etatu) oraz stwarzają możliwość pracy w warunkach domowych (praca zdalna). Nowelizacja pozwoli wielu osobom wyjść z szarej strefy i odzyskać godność jako pełnoprawni obywatele” – piszą autorzy legislacyjnych poprawek, jednocześnie wskazując na patologie, jakie generuje obecne prawo. Chodzi przede wszystkim o to, że „opiekunowie, którzy chcą uczciwą pracą zdobyć dodatkowy dochód, bywają niestety zmuszani do pracy na czarno, bez umowy, ubezpieczenia, poza systemem podatkowym oraz prawami pracowniczymi”, a w dodatku są często skazani na społeczną alienację. Konfederacja nie odkryła jednak Ameryki, bo ogłaszający decyzję ugrupowania Krzysztof Bosak ani szczególnie się nad tą kwestią nie napracował, ani nie pochylił jako pierwszy. Korekty przepisów od dłuższego czasu domagają się aktorzy wszystkich stron sceny politycznej i życia społecznego. Problem tkwi w tym, że sprawy nikomu nie udało się doprowadzić do końca – głównie z uwagi na brak zainteresowania rządzących. Przed Konfederacją, która wzywa do zjednoczenia i zaaprobowania inicjatywy ponad podziałami, stoi więc to samo wyzwanie i rozwiązanie szeregu wielu skomplikowanych i niezawartych w najnowszej propozycji niuansów, których nie da się wykluczyć skreśleniem paru słów w ustawie. – Temat dorabiania do świadczenia nigdy nie był społecznie kontrowersyjny. Ostatnio znów stał się głośny. Dodajmy, że w związku ze zmianami w prawie aborcyjnym dużo się teraz mówi o różnych problemach rodzin z niepełnosprawnymi dziećmi. Konfederacja najwyraźniej próbuje być sprytna, podchwyciła bezpieczny i akceptowany temat, by pokazać, że zależy jej na wspieraniu naszego środowiska. To wyłącznie wizerunkowa droga na skróty – mówi związana z inicjatywą „Chcemy całego życia!” Dorota Próchniewicz, mama niepełnosprawnego Piotra z autyzmem. – Od lat walczę o to, żeby móc pracować. Mam wolny zawód, zdobywałam nowe umiejętności, by zarabiać na nasze utrzymanie. Ale na przeszkodzie jako obywatelce i matce, która wzięła na siebie odpowiedzialność za samodzielne wychowanie syna, stoi mi państwo. Oczywiste jest, że najwięcej uwagi poświęcam swojemu dziecku. Ale trudno jest pełnić w życiu tylko jedną rolę społeczną – dodaje. Wcześniej z takimi projektami wychodziły chociażby Platforma Obywatelska i Nowoczesna. Ale tamte działania nie odbiły się tak szerokim echem jak ruch Konfederacji. – Być może stało się tak dlatego, że ta partia uchodzi za szczególnie nieprzyjazną polityce społecznej. Najwyraźniej próbuje nadrobić braki, bo to jeden z niewielu jej projektów w tym obszarze – zauważa z kolei dr Rafał Bakalarczyk, badacz naukowy, autor raportu Godzenie pracy zawodowej z opieką nad osobami zależnymi wyzwaniem dla dialogu społecznego i polityki publicznej różnych szczebli, a także działacz społeczny zaangażowany m.in. w kolejną po „Pozwólcie nam pracować!” petycję o zniesienie krzywdzącego zakazu pracy. Mowa o kampanii „Dom to praca” przeprowadzonej przez Instytut Spraw Obywatelskich. Niepełnosprawność w mediach: ofiary albo bohaterowie w społecznej próżni O tym, że Polskę i jej obywateli oraz obywatelki stać na to, by umożliwić osobom z niepełnosprawnościami i ich opiekunom normalne, godne życie, m.in. w 2018 roku przekonywała też partia Razem. Teraz urzeczywistniła te postulaty w postaci gotowego projektu. Dlaczego tak się stało? – Póki co to Zjednoczona Prawica ma władzę i możliwość zmiany przepisów i wielokrotnie pokazała, jakie ma podejście do tematu opieki. Jeśli chcemy rzeczywistej poprawy sytuacji w najbliższym czasie, to musimy zmusić Zjednoczoną Prawicę do działania czymś więcej, projektem, którego nie będzie można przemilczeć ani ominąć – mówi posłanka Paulina Matysiak, przypominając, że wspólnie z innymi polityczkami Lewicy, Katarzyną Kotulą, Magdaleną Biejat i Marceliną Zawiszą, przedstawiły właśnie – być może wywołane do tablicy przez Konfederację – szerokie rozwiązania systemowe. Główne punkty przedsięwzięcia to zwiększenie wszystkich świadczeń i ich stały wzrost wraz z płacą minimalną oraz zniesienie zakazu pracy podczas pobierania świadczenia pielęgnacyjnego. Projekt stanowi naprawę systemu świadczeń rodzinnych i dla osób z niepełnosprawnościami w Polsce. W myśl nowej ustawy świadczenie pielęgnacyjne w 2021 roku powinno wynosić 75 proc. wynagrodzenia minimalnego, czyli 2100 zł, specjalny zasiłek opiekuńczy 1120 zł, wszystkie inne dodatki i świadczenia – od 5 do 40 proc. płacy minimalnej, natomiast opiekunowie osób z niepełnosprawnościami zgodnie z zapisami ustawy mieliby mieć możliwość podjęcia pracy zarobkowej w niepełnym wymiarze czasu pracy. Protestuję w tej sprawie już od 12 lat. Na ulicach, w Sejmie, gdzie się da – Wiemy doskonale, że rządząca Zjednoczona Prawica nie ma w zwyczaju popierać projektów opozycji, a jeśli są jakieś zasadne, to częściej je przepisuje i przedstawia jako własne, niż popiera. Dlatego też w tym zakresie staramy się wypracować takie rozwiązania, które kompleksowo uregulują kwestie opiekuńcze. Konfederacja odpali fajerwerki, PiS to rozwiązanie odrzuci i temat się skończy. Nasze działania są obliczone na efekt – przedstawiamy wyczerpującą i przemyślaną regulację, która zmusi Zjednoczoną Prawicę do odniesienia się w sposób bardziej kompleksowy niż jednym zdaniem, a być może przekona rządzących do poparcia zmian lub choćby zainspiruje ich do skopiowania i wprowadzenia zaproponowanych rozwiązań – wyjaśnia przedstawicielka Razem. A jeśli nawet to się nie uda? Wtedy, jak dodaje nasza rozmówczyni, wypracowane projekty będą gotowe na czas bardziej sprzyjającej władzy. Posłankę zapytaliśmy także o to, czy ruch skrajnej prawicy nie wpłynie przypadkiem na przejęcie kwestii tożsamościowych i elektoratu, o które naturalnie powinna troszczyć się Lewica? – Uważam za dość śmiałą tezę przewidywanie, że osoby z niepełnosprawnościami oraz opiekunki, opiekunowie i rodzice tych osób po jednej akcji Konfederacji udzielą masowego poparcia formacji, której jeden z liderów, Janusz Korwin-Mikke, jeszcze niedawno nazywał osoby z niepełnosprawnościami „bredzącymi debilami”, a osoby walczące o godność osób z niepełnosprawnościami podczas protestu w Sejmie – „żebrakami”. Sugerowanie, że skrajna prawica ma jakąś minimalną wiarygodność w tym zakresie, i zakładanie, że osoby z niepełnosprawnościami, opiekunowie i rodzice poprą ją tylko dlatego, że pomachała raz papierkiem z postulatem, należy raczej do świata fantazji i nie sądzę, żeby się wydarzyło. Rafał Bakalarczyk również nie uważa, by taki scenariusz był w tej chwili prawdopodobny, bo jego zdaniem Konfederacja nie dała się poznać jako kompetentny i konsekwentny orędownik odważnych zmian w kierunku poprawy sytuacji osób z niepełnosprawnościami. – Na podstawie jednego, nawet spektakularnego akcentu trudno będzie więc zmienić ów wizerunek i zwiększyć zdolność do nagłego przyciągnięcia głosów, biorąc pod uwagę szereg innych, radykalnych poglądów, które to ugrupowanie głosi – twierdzi nasz rozmówca, który jednocześnie jest za tym, by w sposób nieuprzedzony oceniać sam pomysł bez względu na to, kto za nim stoi. Autyzm – to, czego nie widać Anna Duniewicz podkreśla, że usunięcie wykluczających przepisów jest popierane przez polityków i polityczki od prawa do lewa. Negowanie tej inicjatywy byłoby nie tylko jawnie wykluczające, ale też politycznie nieopłacalne. – Z perspektywy prawnoczłowieczej postulatu bronią również kandydatka na RPO, Zuzanna Rudzińska-Bluszcz i pełniący tę funkcję Adam Bodnar, który wydał opinię dotyczącą złożonego na ręce Tomasza Grodzkiego w listopadzie ubiegłego roku senackiego projektu o świadczeniach rodzinnych. Wskazał jednak, że zmiany trzeba rozszerzyć na osoby pobierające wszystkie świadczenia, w tym specjalny zasiłek opiekuńczy. Ci opiekunowie znajdują się bowiem w najgorszej sytuacji. Co ciekawe, po drodze z takim postulatem wystąpiło również Ordo Iuris, co pokazuje, że zniesienie zakazu pracy zarobkowej na świadczeniach opiekuńczych ma niezwykle szerokie poparcie z często bardzo zaskakujących stron. Dorota Próchniewicz również nie jest zaskoczona faktem, że odbiór społeczny tej sprawy nigdy nie był kontrowersyjny i rozumie ją niemal każde środowisko. – No bo jak można komuś odebrać możliwość podjęcia pracy? Z czego ci ludzie mają żyć? Jak coś takiego może być legalne? Z takim przekazem można trafić do wielu grup i w przeciwieństwie do wywoływania chwilowych wzruszeń za sprawą narracji o dźwiganiu krzyża i cierpieniu, której mamy już po kokardę, trwale zainteresować nim społeczeństwo – przekonuje dziennikarka. Za zniesieniem zakazu stoją trzy fundamentalne argumenty: ekonomiczny, psychospołeczny i ideowy. Jak tłumaczy nam dr Rafał Bakalarczyk, takie rozwiązanie – wdrożone choćby w częściowym zakresie – jest skutecznym narzędziem niwelującym występowanie ubóstwa. Pozwala to również na wykorzystanie potencjału zawodowego tych osób, co jest ważne z perspektywy kurczącego się rynku pracy w szybko starzejącym się społeczeństwie. To także szansa nawiązywania lub podtrzymania kontaktów i relacji oraz pewnego rodzaju wytchnienia od monotonii i izolacji, jaka bez wątpienia towarzyszy roli opiekuńczej. – Wreszcie, jako społeczeństwo powinniśmy dążyć do tego, by prawo poszerzało pole wyboru dla opiekunki i opiekuna w zakresie decydowania o swoim życiu, w tym rozwoju zawodowym. Wiedząc, że opieka najczęściej spada na barki kobiet, należy to zagadnienie rozpatrywać szerzej – jako wyrównywanie szans pomiędzy płciami, poszerzanie wolności i poczucia sprawczości wśród matek oraz opiekunek dzieci oraz osób dorosłych z niepełnosprawnościami – zaznacza badacz. Musiałam stać się silna – dla swoich dzieci To jednak nie sprawia, że potencjalne zmiany prawne nie spotykają się z żadną krytyką. Sceptycznie do pomysłu odmrożenia aktywności osób pobierających świadczenia odnoszą się ci opiekunowie i opiekunki, którzy nie widzą dla siebie szans na powrót do pracy. Obawiają się obniżenia wysokości zasiłków, całkowitego ich odebrania albo wprowadzenia warunków utrudniających otrzymanie wsparcia, jak nieobowiązujące dziś w przypadku świadczeń pielęgnacyjnych kryterium dochodowe albo stopniowanie niesamodzielności osoby z niepełnosprawnościami i jej zależności od wsparcia. – W Polsce panuje powszechny lęk przed odbieraniem praw nabytych i ten lęk trzeba zrozumieć – przyznaje Anna Duniewicz. – Swego czasu naszej inicjatywie mocno się za tę petycję oberwało właśnie ze strony części środowiska opiekunów, mimo że mnóstwo osób wsparło ten postulat i to poparcie wciąż rośnie. Pojawiały się zarzuty, że przez nasze działania opiekunowie stracą świadczenia i zostaną zmuszeni do pracy albo umożliwi się dorabianie, ale kosztem obniżki świadczeń. Podkreślamy, że nie godzimy się na uszczuplanie świadczeń. Zniesienie zakazu nie oznacza też, że kogokolwiek miałoby się zmuszać do podjęcia pracy zarobkowej, bo w bardzo wielu przypadkach skrajnie zmęczony, obciążony obowiązkami lub starszy opiekun nie ma na to szans. Walczymy o wybór, nie nakaz, ale jednocześnie rozumiemy obawy innych rodziców – dodaje nasza rozmówczyni. Od Doroty Próchniewicz słyszymy, że dla osób, które przez wiele lat nie mogły liczyć na żadną pomoc od państwa, dopiero rok 2014 okazał się przełomem. Właśnie wtedy ówczesny premier Donald Tusk w odpowiedzi na pierwszy sejmowy protest opiekunów osób niepełnosprawnych zdecydował o wypłacaniu świadczeń pielęgnacyjnych odpowiadających wysokości płacy minimalnej. – To był sukces, wielka radość dla tych matek, które przez całe swoje życie nie miały własnych pieniędzy, bo opiekując się chorymi dziećmi, nigdy nie pracowały lub bardzo wcześnie straciły pracę. Dlatego dziś tak bardzo bronią świadczenia, boją się zmian – mówi mama Piotra, dodając, że w dyskusji stosunku do pracy dla opiekunów nie można pomijać wątku pokoleniowego. – Teraz do głosu dochodzą młodzi, którzy stając się rodzicami dziecka z niepełnosprawnością, nie mogą przez to dłużej pracować na etacie lub prowadzić firmy. Oni już zupełnie inaczej postrzegają temat pracy i nie pozwolą go tak łatwo zamieść pod dywan. Rozumieją, że dziś praca może być zdalna, dorywcza, okazjonalna. Mają większą niż starsi opiekunowie świadomość własnych praw. Dlatego tupią nogą i wywalczą tę zmianę – zapewnia Dorota Próchniewicz. Jak zauważa Rafał Bakalarczyk – istnieją różne możliwe warianty poszerzenia możliwości godzenia pracy z opieką: – Zniesienie lub ograniczenie zakazu pracy dla pobierających świadczenia z tytułu opieki to tylko jedna z dróg. Inną ścieżką jest choćby stworzenie osobnego, równoległego segmentu pracy dla opiekunów, którzy w różnym zakresie byliby skłonni godzić te dwie ważne role: zawodową i opiekuńczą. I ten wariant ma swoje ograniczenia, ale warto mieć świadomość istnienia wielu różnych sposobów złagodzenia tego problemu. Poszukując optymalnego, trzeba ważyć i korzyści, i obszary ryzyka. I nadzieje, i obawy w ramach środowiska osób z niepełnosprawnościami i ich rodzin. Niepełnosprawnym należy się więcej – i równiej Taki cel ma Ewa Kowalska, autorka petycji o prawo do pracy dla osób pobierających świadczenia pielęgnacyjne. Jej zdaniem obecna kwota nie tylko nie wystarcza na przeżycie dla rodziny, ale w wielu przypadkach nie pokrywa nawet kosztów leczenia czy rehabilitacji dziecka. Przede wszystkim jednak jako młoda kobieta chce mieć prawo do normalnego życia i samorozwoju, bo nie podejmując żadnego zatrudnienia, wypada z rynku pracy na wiele lat i w ten sposób może stracić kwalifikacje lub uprawnienia do wykonywania swojego zawodu. Córka Ewy urodziła się z rzadką wadą genetyczną, której właściwe zdiagnozowanie zajęło lekarzom prawie rok. – Byłam całkowicie nieświadoma tego, z czym wiąże się niepełnosprawność Neli. Odbijałam się od jednego gabinetu do drugiego, by zrozumieć, co dzieje się z moim dzieckiem. Potem szybko okazało się, że do wyzwań, jakie postawiła przed nami choroba, będę musiała jeszcze dopisać powolne wykluczanie mnie ze społeczeństwa – mówi nam mama dziewczynki. Gdy Ewa chciała zapisać Nelę do żłobka, okazało się, że w Warszawie, gdzie mieszka, nie ma placówek przeznaczonych dla dzieci wymagających specjalnej opieki. Jak w takim razie miała wrócić do pracy? – Brałam wszystkie zaległe urlopy, zwolnienia lekarskie i kombinowałam, jak przetrwać do momentu, kiedy będę mogła Nelę posłać do przedszkola. Ale tu napotkałam kolejną przeszkodę, bo takich miejsc jest niewiele i rzadko które przedszkole przyjmuje dzieci ze sprzężoną niepełnosprawnością, czyli umysłowo-ruchową – opowiada. Gdy dodamy do siebie wszystkie systemowe schodki, okaże się, że większość opiekunek, rzadziej opiekunów, odpuszcza wspinaczkę i nie ma wyboru – musi zrezygnować z pracy, wykształcenia, doświadczenia zawodowego. Nie będzie godności bez pieniędzy [rozmowa] – Bardzo kochamy swoje dzieci, ale państwo nie może oczekiwać, że dostaniemy zasiłki, zamkniemy się w domu i będziemy tak całe życie siedzieć. Uważam, że to niesprawiedliwe. Za sprawą swojej petycji, którą podpisało ponad 13 tys. osób, chcę pokazać, że nie jestem odosobniona, bo kobiet, które pragną od życia czegoś więcej niż pełnienie roli opiekunki, jest znacznie więcej – zaznacza Ewa Kowalska, która podobnie jak społeczniczki i społecznicy z „Chcemy całego życia!” nie uniknęła hejtu. Zarzucono jej i innym matkom z młodego pokolenia, że są „zarobkiewiczkami”, które chcą bogacić się na niepełnosprawności swoich dzieci. – Rodzice, którzy mają 50, 60 lat, nie wrócą na rynek pracy, bo nie mają dokąd. Są też osoby, które mieszkają w małych miejscowościach i nie zarobiłyby tam tyle, ile dostają na świadczeniu. Rozumiem je i zdaję sobie sprawę, że dla nich świadczenie pielęgnacyjne to jedyna opcja życiowa. Nie chcę tego zmieniać swoją petycją – twierdzi Ewa Kowalska. Oprócz zniesienia zakazu pracy jej głównym celem jest chęć obalenia stereotypu, w którym matka lub ojciec dziecka z niepełnosprawnością muszą wchodzić w rolę cierpiętników, którzy siedzą w domu i płaczą nad swoim losem. – Czemu ci rodzice mają całkowicie rezygnować z życia w imię choroby, która i tak wiele im już odebrała? Dla większości społeczeństwa niepełnosprawność jest całkowicie obca i przyporządkowywana do szufladki „ofiara” lub „bohater”. Ani ja, ani moja córka nie znajdujemy się w żadnej z nich – wskazuje Ewa Kowalska. – Jestem matką, która bierze na klatę to, co przyniosło jej życie. Jedyne, czego oczekuję od innych, to akceptacja faktu, że mam prawo normalnie żyć, pracować, uśmiechać się, ładnie się ubrać, umalować paznokcie, pójść do kina i jechać na wakacje – podsumowuje nasza rozmówczyni, która z niepełnosprawnością swojej córki oswaja internautów w mediach społecznościowych, uświadamiając ich jednocześnie, z jak wieloma trudnościami systemowymi mierzy się jako matka. Dzień, którego boję się najbardziej Trzeba jednak pamiętać, że samo zniesienie zakazu pracy opiekunów nie rozwiązuje innych ich problemów, jak chociażby kwestii zabezpieczeń społecznych, w tym emerytalnych. 16 lutego Mateusz Morawiecki ogłosił nową rządową strategię wsparcia, według której do 2030 roku ma nastąpić znaczna poprawa warunków bytowych tych ludzi i ich rodzin, która będzie wdrażała do polskiego ustawodawstwa założenia konwencji ONZ o prawach osób niepełnosprawnych. Na razie słyszymy jedynie o zapowiedziach i wskazówkach działań, ale jedną z kluczowych zmian ma być już wcześniej ogłoszone przez ministra Pawła Wdówika, pełnomocnika Rządu ds. Osób Niepełnosprawnych, przeniesienie świadczenia z opiekuna na osobę z niepełnosprawnością. Choć to rozwiązanie jest jak najbardziej nowoczesne i zasadne z prawnoczłowieczego punktu widzenia, bo pozwala budować podmiotowość osoby z niepełnosprawnością, wzbudza też niepokój o to, że może pozbawić opiekunkę lub opiekuna jakichkolwiek świadczeń i całkowicie wygumkować ją lub jego z systemu. – Trzeba ten problem widzieć i artykułować nawet w dyskursie, który jest zdecydowanie za przypisaniem świadczenia osobie z niepełnosprawnością. Z kolei od rządzących należy wymagać przygotowania pakietu szerszych regulacji, który niezależnie od tego zapisu definiowałby w prawie i zapewniał opiekunom zabezpieczenia emerytalno-rentowe i zdrowotne. Już w tej chwili są one jednak za słabe i nie chronią w dostatecznym stopniu przed ubóstwem emerytalnym, zwłaszcza kobiet – mówi dr Rafał Bakalarczyk. Jako przykład takiej słabości nasz rozmówca – podobnie jak Anna Duniewicz – podaje fakt, że składki emerytalne w przypadku pobierania świadczenia pielęgnacyjnego dla opiekunów są odprowadzane tylko do momentu uzyskania minimalnego okresu składkowego. Dla kobiet wynosi on 20 lat, a dla mężczyzn – 25. Po tym okresie – mimo że niektóre dzieci wymagają opieki przez całe życie – na poczet emerytury nie idzie już żadna złotówka, więc na starość opiekunowie zostają niemal z niczym. – O tym też trzeba rozmawiać i zastanawiać się, co zrobić, by nikt nie został na przysłowiowym lodzie. Naszym zadaniem jako rodziców osób z niepełnosprawnościami jest sygnalizowanie i pokazywanie, gdzie prawo nie działa, bo tego doświadczamy na co dzień. Ale to w rękach ekspertów i państwa leżą nasze dalsze losy i wypracowanie najlepszego rozwiązania. Przed tą odpowiedzialnością nie można już dłużej uciekać i trzeba podejść do niej kompleksowo – podsumowuje Anna Duniewicz. 
15^Płatne studia to koniec równości szans^Piotr Wójcik^19 lutego 2021^https://krytykapolityczna.pl/kraj/platne-studia-to-koniec-rownosci-szans-wojcik/^Kredyty studenckie zniechęcają do podejmowania studiów i są barierą awansu społecznego. Wprowadzenie odpłatności za studia ostatecznie pogrążyłoby równość szans w Polsce. Podczas gdy za oceanem nabrzmiewa kryzys kredytów studenckich i wychodzą na wierzch problemy, jakie generuje prywatna ochrona zdrowia, dziennikarz Konrad Piasecki zaproponował, by jakaś odważna partia wzięła wreszcie na sztandary odpłatność za studia oraz współpłacenie za publiczne usługi medyczne. Według Piaseckiego polskie uczelnie publiczne są marnej jakości, za to pełne „dziwacznych” kierunków, które niczemu nie służą. W domyśle – winny temu jest bezpłatny system szkolnictwa wyższego. Co więcej, korzystają na nim głównie dzieci z najbogatszych domów – prawniczych i biznesowych – bo to one zapełniają mury polskich uczelni. Utrzymywanie bezpłatnych studiów ma więc być głównie w interesie elit. „Cóż by się stało, gdyby ktoś rozpoczynający studia wiedział, że zaciąga zarazem kredyt. Który zacznie spłacać po osiągnięciu jakiegoś progu dochodów” – pytał na Twitterze dziennikarz, w reakcji na miniburzę, którą wywołał jego wpis. Cóż by się stało, gdyby ktoś, rozpoczynający studia wiedział, że zaciąga zarazem kredyt. Który zacznie spłacać po osiągnięciu jakiegoś progu dochodów. Niezależnie czy będzie mieszkał w Polsce czy gdziekolwiek indziej. Żadna to bariera, a do rozsądku w wyborach i decyzjach zachęca https://t.co/cBjZqmjPVm — Konrad_Piasecki (@KonradPiasecki) February 8, 2021  Tego typu postulaty nie są nowe, a Konrad Piasecki jedynie je odgrzał. Co jakiś czas pojawiają się w środowiskach konserwatywnych, które podważają znaczenie masowego szkolnictwa wyższego i postulują wprowadzenie opłat jako dodatkowego czynnika selekcji studentów. W 2015 roku Klub Jagielloński opublikował utrzymany w bardzo podobnym duchu raport Marcina Kędzierskiego Czas na kredyty studenckie. Według Kędzierskiego z bezpłatnych uniwersytetów korzystają głównie dzieci zamożnych rodziców, więc bezpłatne szkolnictwo wyższe prowadzi do odwróconej redystrybucji – od biednych do bogatych. Zamiast tego należy więc wprowadzić odpłatność za studia, a za to zagwarantować studentom dostęp do systemu kredytów, których spłata uzależniona jest od przyszłych dochodów. Wprowadzenie czesnego w uczelniach publicznych sprawi, że powstanie „konkurencja na rynku usług edukacyjnych”, a sami studenci będą wreszcie „stymulowani do podejmowania racjonalnych decyzji w zakresie wyboru uczelni, kierunku czy czasu trwania studiów”. Inaczej mówiąc, studenci powinni być poddani przymusowi ekonomicznemu, żeby wreszcie ruszyć głową. Zwolennicy systemu płatnych studiów powołują się najczęściej na przypadek amerykański. Za oceanem studiowanie słono kosztuje, za to Amerykanie mają najlepsze uczelnie świata. Tak w rzeczywistości jest – uniwersytety amerykańskie i brytyjskie zwykle są w ścisłej czołówce uczelnianych rankingów, a czesne za studia na anglosaskich uczelniach są najwyższe na świecie. Według raportu OECD Education at a glance 2020 OECD średnie czesne w Wielkiej Brytanii i USA sięga 12 tys. dolarów rocznie. Jedynie Irlandia, Australia i Chile mogą się równać pod tym względem z Wyspami i USA – w wymienionych krajach czesne przeciętnie wynosi ok. 10 tys. dolarów rocznie na studiach magisterskich. W zdecydowanej większości państw Europy średnie czesne kształtuje się w przedziale od zera do 2 tysięcy dolarów na rok. W państwach, które utrzymują odpłatność za studia, funkcjonują zwykle systemy kredytów studenckich, które mają umożliwić kontynuowanie nauki uczniom z rodzin z niskimi dochodami. W zamierzeniu mają one likwidować bariery dostępu do wyższego wykształcenia dla gospodarstw domowych żyjących na niskim poziomie. Mogłoby się wydawać, że tak się dzieje. Według Pew Research Center odsetek amerykańskich studentów pochodzących z biednych rodzin znacznie się zwiększył w ciągu 20 lat. Jeszcze w 1996 roku studenci z klasy średniej i wyższej stanowili aż 71 proc. wszystkich studiujących na amerykańskich uczelniach. W 2016 roku odsetek studentów z klasy niższej wyniósł już jednak 39 proc., a więc wzrósł o 10 punktów procentowych. Z danych PRC wynika jednak również, że za ten wzrost odpowiadają głównie dwuletnie publiczne uczelnie, w których odsetek studentów z rodzin żyjących poniżej progu ubóstwa wzrósł z 13 do 27 proc. Odsetek biednych studentów na najbardziej prestiżowych amerykańskich uczelniach wzrósł znacznie mniej imponująco – z 10 do 13 proc. Graeber: Armia altruistów W USA problemem nie jest jednak niski poziom przyjęć na studia osób z dołów społecznych. Na studia nie idzie się po to, żeby zacząć naukę, tylko żeby ją skończyć – a tu już pojawiają się strome schody. Ukończenie uczelni wyższej dla studentów z biednych rodzin jest tam piekielnie trudne. Zaledwie 11 proc. reprezentantów dolnego kwartyla, czyli dolnych 25 proc. społeczeństwa pod względem dochodowym, po sześciu latach od rozpoczęcia studiów zdobywa tytuł licencjata. Wśród osób z górnego kwartyla odsetek studentów z dyplomem licencjata po sześciu latach od rozpoczęcia studiów wynosi 58 proc. Tak więc zamożni Amerykanie kończą studia ponad pięć razy częściej niż niezamożni. Przy czym trzeba pamiętać, że nie mówimy tylko o absolutnie najbogatszych, lecz o górnej i dolnej ćwiartce społeczeństwa. To bardzo pojemne grupy, a mimo to występują między nimi tak znaczne różnice. Ten sam schemat widać zresztą także w środku rozkładu dochodów. Reprezentanci trzeciego kwartyla kończą studia dwukrotnie częściej niż osoby z drugiego. Studenci rezygnują najczęściej w czasie przerwy letniej – po prostu którejś jesieni nie pojawiają się już na uczelni. Mówi się wręcz o „letnim topnieniu” liczby studentów. To zjawisko zaczyna się już na samym początku kariery uczelnianej. Wielu studentów nie stawia się na pierwsze zajęcia mimo pomyślnego przejścia rekrutacji. To także dotyczy w większości kandydatów z najmniej zamożnych gospodarstw domowych. Wśród ubogich absolwentów szkół średnich, którzy dostali się na studia, aż 13 proc. nie odbiera dyplomu ukończenia szkoły wyższej – to o ponad połowę więcej niż wśród pozostałych. Teksty analizujące ten problem wskazują wiele potencjalnych przyczyn. Po pierwsze, kandydaci na studentów z dołów społecznych, szczególnie z mniejszości etnicznych, muszą najpierw przejść kursy wyrównawcze, które są płatne. Poza tym większość niezamożnych studentów pracuje, by móc się w ogóle utrzymać, a często też opłacić jakąś część czesnego. Łączenie studiów z pracą dla wielu z nich jest ponad siły, więc latem przychodzi zniechęcenie. Jednak jednym z kluczowych czynników grających tu rolę jest strach przed kredytem. Każdy rok studiów to kolejne co najmniej kilkanaście tysięcy dolarów kredytu studenckiego – i z każdym rokiem góra długu do spłacenia rośnie. Gdy powinie się noga i trzeba powtarzać rok, kredyt do spłacenia będzie jeszcze większy. Problem nadmiernego zadłużenia z tytułu kredytów studenckich dotyka w największym stopniu studentów z mniej zamożnych domów. W badaniu z 2005 roku Does the fear of debt deter students from higher education (Czy lęk przed zadłużeniem zniechęca do edukacji wyższej) Claire Callender i Jonathan Jackson z London School of Economics zwracają uwagę, że obciążenie długiem studenckim zależy od klasy społecznej, z której się pochodzi. W Wielkiej Brytanii w 2003 roku średni dług studentów z gospodarstw domowych z dochodem poniżej 20 tys. funtów wynosił 10 tys. funtów, natomiast z rodzin o dochodzie powyżej 30 tys. funtów już jedynie 7 tys. W badaniu tym Callender i Jackson dowodzą, że wśród studentów z klasy dolnej występuje wyraźnie wyższa awersja do długu niż wśród studentów z klasy średniej i wyższej. Co więcej, niezamożni studenci zdecydowanie gorzej widzą bilans kosztów i zysków ze studiowania. W 2017 roku Callender przeprowadziła podobne badanie, tym razem z Geoffem Masonem. Według Callender i Masona strach przed długiem zniechęca w ogóle do rozpoczęcia studiów. Co więcej, między 2002 a 2015 rokiem (w tych latach przeprowadzono badania) znacznie wzrosła relatywna awersja do długu studenckiego wśród studentów z najmniej zamożnych domów w stosunku do ich zamożnych rówieśników. Callender zauważa, że zbiegło się to ze znaczną podwyżką czesnego w Wielkiej Brytanii, w wyniku której zanotowano spadek chętnych na wcześniej bezpłatne studia pielęgniarskie o jedną czwartą. Liczba studentów niestacjonarnych spadła nawet o dwie trzecie. Góra długów studenckich w Stanach Zjednoczonych systematycznie rośnie i jest już tak ogromna, że mówi się wręcz o kryzysie kredytów studenckich. Wartość całego długu studenckiego przekroczyła 1,5 bln dolarów. W 2018 roku przeciętny student kończył naukę z prawie 30 tys. dolarów długu i z tym obciążeniem wchodził w dorosłość. Od 1980 roku czesne za studia wzrosło ponaddwukrotnie, przy czym znacznie bardziej na uczelniach publicznych (wzrost o 213 proc.) niż prywatnych (129 proc.). Kredyt studencki to często obciążenie na całe życie. Ponad 3 miliony amerykańskich seniorów, tj. osób powyżej 60. roku życia, nadal spłaca swój kredyt z czasów studiów. Nauka na najbardziej prestiżowych uczelniach potrafi kosztować prawdziwy majątek. W 2018 roku aż 101 osób miało kredyt studencki o wartości powyżej miliona dolarów. Jeszcze w 2013 roku takich osób było jedynie czternaście. Obciążenie kredytem studenckim jest też istotnym czynnikiem rezygnacji z posiadania dzieci – jako przyczynę podało je 13 proc. ankietowanych. Jedna trzecia dłużników ogłaszających formalną niewypłacalność jest również obciążona kredytem studenckim. Akcja dyskryminacja Według analizy Brookings Institute kryzys kredytów studenckich w USA zaczyna się wymykać spod kontroli. Badanie kohorty z roku 1996 (tj. grupy osób, które w tamtym roku weszły do systemu kredytów studenckich) pokazuje, że wskaźnik niespłacalności kredytów studenckich rośnie między 12. a 20. rokiem od ich zaciągnięcia. To może oznaczać, że w 2023 roku 40 proc. przedstawicieli kohorty z 2004 roku przestanie spłacać swoje kredyty studenckie. Kryzys kredytów studenckich w zdecydowanie większym stopniu niż białych dotyka czarnych, którzy często pochodzą z niezamożnych warstw społecznych. Kredytów nie spłaca 21 proc. czarnych licencjatów i 4 proc. białych. Nadmierne zadłużenie to znacznie większy problem dla studentów uczelni komercyjnych niż szkół non profit. Dla kohorty z 2004 roku wskaźnik niespłacalności wynosi odpowiednio 43 (!) i 11 proc. Zwolennicy wprowadzenia odpłatności za studia przekonują, że z uczelni publicznych korzystają głównie bogate rodziny, więc jest to niesprawiedliwe. To nie do końca prawda. Oczywiście, nierówności edukacyjne w Polsce są bardzo wyraźne, jednak kluczowym czynnikiem nie jest poziom zamożności, tylko nierówno rozłożony kapitał kulturowy i społeczny rodziców. Krzysztof Czarnecki w badaniu Uwarunkowania nierówności horyzontalnych w dostępie do szkolnictwa wyższego w Polsce dowodzi, że kluczowym czynnikiem nierówności edukacyjnych jest wykształcenie rodziców. Przykładowo osoby, których przynajmniej jeden rodzic miał wyższe wykształcenie, stanowili 52 proc. studentów prestiżowych uczelni publicznych i 38 proc. masowych uczelni publicznych. Oczywiście także w przypadku tych drugich znacznie przeważali nad studentami, których rodzice zakończyli edukację na maturze lub wcześniej, jednak w przypadku uczelni prestiżowych ich przewaga była bardzo znacząca. A w przypadku uczelni elitarnych wręcz już miażdżąca – aż 81 proc. studentów elitarnych uczelni stołecznych to dzieci rodziców z wyższym wykształceniem. Istotna jest również klasa społeczna, z której wywodzą się studenci – rozumiana jednak jako zawód rodziców, a nie ich dochód. Studenci z niższej klasy średniej dominują na masowych uczelniach publicznych (stanowią 37 proc.), natomiast z wyższej klasy średniej – na uczelniach prestiżowych i elitarnych (odpowiednio 39 i 49 proc.). Studenci z klasy robotniczej dominują na uczelniach prywatnych (46 proc.), na publicznych masowych oraz prestiżowych stanowią ponad jedną czwartą, natomiast na elitarnych zaledwie 10 proc. Osoby z klasy wyższej stanowią natomiast ponad jedną piątą studentów uczelni elitarnych, 10 proc. prestiżowych i po kilka procent pozostałych. Awans społeczny? Chyba nie w Polsce Równocześnie jednak nie ma w Polsce dużego zróżnicowania pod względem poziomu dochodów studentów oraz relatywnej sytuacji materialnej ich rodzin. Studiujący na publicznych uczelniach masowych i prestiżowych charakteryzowali się niemal identyczną sytuacją materialną rodziny. Na elitarnych uczelniach studenci wyróżniali się istotnie lepszą sytuacją finansową rodziny niż na publicznych masowych i prestiżowych, a na prywatnych odpowiednio gorszą. Jednak różnice te nie były dramatyczne – w obu przypadkach wynosiły po ok. 10 proc. Dosyć podobnie wyglądała sytuacja w przypadku dochodu rozporządzalnego studentów – między publicznymi uczelniami masowymi i prestiżowymi nie występowały różnice w dochodzie studentów. Natomiast studenci zarówno uczelni prywatnych, jak i elitarnych zarabiali od nich ok. 25 proc. więcej. Tak więc jeśli elity finansowe obsiadły jakieś uczelnie, to głównie te elitarne (nomen omen) ze stolicy. Skoro Konrad Piasecki, wcześniej Marcin Kędzierski i inni zwolennicy płatnych uczelni chcą walczyć z „odwróconą redystrybucją”, niech zaproponują czesne tylko na Uniwersytecie Warszawskim i w Szkole Głównej Handlowej, a pozostałe zostawią w spokoju, bo studiują na nich w zdecydowanej większości zupełnie zwyczajni ludzie z zupełnie zwyczajnych domów. To między innymi z powodu odpłatności za studia Stany Zjednoczone charakteryzują się bardzo niską mobilnością społeczną. A w każdym razie najniższą w OECD. Według raportu Broken Social Elevator aż 40 proc. Amerykanów urodzonych w dolnym kwartylu dochodowym zostaje w nim także po osiągnięciu dorosłości. To najwyższy wynik wśród 16 najbardziej rozwiniętych państw OECD. Równocześnie zaledwie 5 proc. Amerykanów urodzonych w dolnym kwartylu przedostaje się do górnych 25 proc. – to zaś najniższy w OECD-16. Przykładowo w Danii zaledwie niecała jedna czwarta urodzonych w dolnych 25 proc. społeczeństwa pozostaje w nich po osiągnięciu dorosłości, za to jednej piątej udaje się przedostać do górnych 25 proc. Studia nie odchodzą do lamusa Wprowadzenie odpłatności za studia połączonej z kredytami studenckimi nie rozwiąże więc żadnych problemów edukacyjnych, za to wprowadzi mnóstwo nowych. Do bardzo dużych nierówności wynikających z wykształcenia rodziców dołoży te wynikające z sytuacji finansowej rodziny. Uczniowie z mniej zamożnych domów będą rezygnować z kontynuowania nauki w obawie przed wzięciem sobie na głowę długu. Oczywiście nie wszyscy zrezygnują, ale jakaś część tak. I po co to wszystko? Żeby walczyć z wyimaginowaną „odwróconą redystrybucją” na polskich uczelniach. Inaczej mówiąc, z powodu dominacji bogaczy na kilku elitarnych uczelniach z Warszawy zwolennicy odpłatności za studia chcą zablokować kanały awansu społecznego młodym ludziom w całej Polsce. No faktycznie, doskonały pomysł. 
16^Pastelowe tortury − jedna z najbardziej natarczywych i obrzydliwych kampanii społecznych w historii^Maciej Gdula^18 lutego 2021^https://krytykapolityczna.pl/kraj/maciej-gdula-plakaty-plody-pastelowe-tortury/^Wąska grupa domagająca się absolutnego zakazu aborcji zdecydowała, że ma prawo skazywać kobiety noszące wadliwie rozwijające się płody na cierpienie w imię – powiedzmy wprost – satysfakcji, jaką daje im władza. Plakaty z płodem wpisanym serce mają na celu normalizację tego stanu rzeczy. Czerwone serduszko, a w środku rozwinięty płód – miliony Polek i Polaków widziały już te plakaty. Na części z nich znalazło się jeszcze hasło „Jestem zależny, ufam Tobie” oraz informacja o hospicjach perinatalnych. Osobom przyzwyczajonym do tego, że środowiska antyaborcyjne zazwyczaj posługują się obrazami krwawych strzępów tkanek, może się wydawać, że kampania z płodem w sercu to jednak jakiś postęp. Ale jest wręcz przeciwnie: mamy do czynienia z jedną z najbardziej natarczywych i obrzydliwych kampanii społecznych w historii. Gdy część autobusów krakowskiego MPK zostało oklejonych obrazami płodów, razem z Magdą Dropek i Tomkiem Leśniakiem wiedzieliśmy, co trzeba zrobić. Od razu napisaliśmy do prezydenta Jacka Majchrowskiego z prośbą o interwencję i zastopowanie akcji w publicznych środkach komunikacji. Magistrat przyjął nasze argumenty i zapowiedział kontrolę w MPK. Prawdopodobnie akcja reklamowa nie będzie rozszerzana, a istniejące grafiki powiszą na autobusach tylko do końca lutego. Ale dlaczego reklama z płodem nie powinna w ogóle się na nich znaleźć? Otóż ta zmasowana kampania, finansowana przez potentata produkcji okien Mateusza Kłoskę, jest częścią wielkiej ofensywy prawicy, której najważniejszym „osiągnięciem” było na razie doprowadzenie do niemal całkowitego zakazu aborcji w Polsce. Nie ma dziś innego kontekstu dla tych plakatów jak wyrok Trybunału Julii Przyłębskiej i skazanie milionów kobiet na strach przed ciążą embriopatologiczną, a tysięcy z nich na rodzenie dzieci z wadami wrodzonymi, często takimi, które przesądzają o ich szybkiej śmierci. Nie da się tego określić inaczej niż usankcjonowanie w polskim prawie tortur. Wąska grupa, licząca około 10 proc. społeczeństwa i domagająca się absolutnego zakazu aborcji, wspierana przez elity partii rządzącej, zdecydowała, że ma prawo skazywać kobiety noszące wadliwie rozwijające się płody na cierpienie w imię własnego dobrego samopoczucia oraz – powiedzmy wprost – satysfakcji, jaką daje im władza nad ciałem kobiet. Od poczęcia aż po zgon, czyli pycha władzy Plakaty z płodem wpisanym w serce mają na celu normalizację tego stanu rzeczy. Przedstawiają nieprawdziwy obraz płodu – niezależnie od tego, czy mówimy o płodzie z wadami wrodzonymi, czy po prostu płodzie do 12. tygodnia ciąży. Całkowicie za to pomijają kobiety z ich cierpieniem, z ich ciałem i prawem decyzji. Ukazują wreszcie hospicja perinatalne jako rodzaj medycznej odpowiedzi na zaistniałą sytuację przymuszania kobiet do rodzenia dzieci skazanych na cierpienie i niezdolnych do życia. To promocja tortur pomalowana na pastelowo. Dlatego właśnie udostępnianie dla tej kampanii przestrzeni przez jakikolwiek publiczny podmiot, taki jak np. MPK w Krakowie, nie powinno mieć miejsca. To ekstremistyczna akcja wymierzona w prawa kobiet i nakierowana na umocnienie obecnego stanu prawnego. Żaden organ publiczny nie powinien stawać po stronie zwolenników przemocy wobec kobiet i udzielać im tym samym rodzaju świeckiego błogosławieństwa. Musimy o to walczyć, nie ulegając szantażowi „wolności słowa” czy „otwartości” publicznej debaty. Prawica wykorzystuje różne liberalne wartości do walki z wolnością i prawami człowieka. Jeśli pozostaniemy pięknoduchami broniącymi tego rodzaju „swobodnej dyskusji”, to już niedługo zakwestionowane zostaną inne nasze prawa. Nie wierzycie? To rozejrzyjcie się wokoło. Właśnie ruszyła kolejna kampania finansowana przez Kłoska – „Kochajcie się, mamo i tato”. Przecież chyba nikt nie popiera rozwodów, a państwo powinno bronić rodziny? 
17^Czy koronawirus zakończy hodowlę norek na futra?^Mateusz Kowalik^18 lutego 2021^https://krytykapolityczna.pl/kraj/mateusz-kowalik-czy-koronawirus-zakonczy-hodowle-norek-na-futra/^Po odnotowaniu przypadków koronawirusa u norek rząd Holandii zdecydował o przyspieszeniu likwidacji hodowli tych zwierząt. 155 holenderskich farm, które miały zakończyć swoją działalność do 2023 roku, będzie musiało to zrobić do końca marca tego roku. Być może warto pójść za przykładem Holandii i zamknąć biznes, który nie tylko jest okrutny, ale też poważnie zagraża zdrowiu publicznemu. Po wykryciu koronawirusa u norek na fermie na Pomorzu cała hodowla poszła do uboju. To pierwszy taki przypadek w Polsce, ale hodowcy drżą o swoją przyszłość. Przez koronawirusa w Danii wybito kilkanaście milionów norek, a w Holandii o trzy lata przyspieszono planowaną likwidację hodowli. Rutynowe testowanie norek na obecność koronawirusa trwa od końca ubiegłego roku. Próbki wymazów z gardła lub noso-gardzieli zwierząt badane są w Państwowym Instytucie Weterynaryjnym w Puławach. Pod koniec stycznia koronawirus został wykryty u czterech z dwudziestu przebadanych norek z fermy pod Kartuzami w woj. pomorskim. Decyzją powiatowego lekarza weterynarii wszystkie norki z ogniska choroby, czyli około sześciu tysięcy osobników, zostało zagazowanych. Zlikwidowano też klatki i wiaty, a pracownicy zostali wysłani na kwarantannę. W promieniu 10 km znajdują się dwie inne fermy, na których trwają wzmożone kontrole. Właściciel firmy hodowlanej wycenił straty na 10 mln zł. Może mieć jednak trudności z odzyskaniem pieniędzy, ponieważ rozporządzenie ministra rolnictwa o zwalczaniu koronawirusa u norek nie przewiduje bezpośrednich odszkodowań. W przypadku uboju gospodarz otrzymuje od państwa rekompensatę na podstawie przepisów o zwalczaniu chorób zakaźnych u zwierząt. Ustawa wymienia te choroby z nazwy, ale ich lista nie została zaktualizowana, bo COVID-19 na niej nie ma. Już po wykryciu obecności wirusa u norek na Pomorzu Główny Inspektorat Weterynarii poinformował, że rekompensaty będą uzależnione od tego, czy właściciel fermy zadbał o przestrzeganie pandemicznych obostrzeń przewidzianych dla hodowców norek. Czas na zakaz hodowli zwierząt na futra! − Hodowcy zaproponowano około 230 zł od każdej samicy, bo kontrola wykazała, że współpracował przy usypianiu i utylizacji norek, a wcześniej trzymał się zasad bioasekuracji − tłumaczy Daniel Chmielewski, prezes Polskiego Związku Hodowców Zwierząt Futerkowych, w którym zrzeszonych jest 85 proc. wszystkich hodowców norek w Polsce. Chmielewski podkreśla, że przyznana kwota nie pokryje strat poniesionych przez hodowcę, i dodaje, że w Danii odszkodowania były nawet dziesięciokrotnie wyższe. Duńscy fermiarze dostali także dodatkowe kwoty za zniszczone obiekty oraz za utracone przyszłe zyski. Polscy hodowcy obawiają się, że rząd PiS nie będzie taki hojny, jeśli dojdzie do masowego zabijania norek. − Uczciwe rekompensaty pomogłyby nam spłacić zaciągnięte kredyty. Ale zaproponowana kwota na to nie pozwala – komentuje prezes. Dania była największym producentem norek w Unii Europejskiej, lecz w ubiegłym roku niemal cała ich populacja została zlikwidowana. Decyzję taką podjął duński rząd po tym, jak w kraju wykrywano kolejne przypadki przenoszenia zmutowanej wersji wirusa między ludźmi i norkami, w jedną i drugą stronę. Z obawy, że nowa mutacja zniweczy prace nad skutecznością szczepionki na koronawirusa, w listopadzie zabito ponad 15 mln zwierząt. W międzyczasie okazało się, że rząd nie miał podstawy prawnej, by zarządzić to na skalę masową. Zgodnie z duńskim prawem dozwolone było tylko likwidowanie zwierząt w miejscach ogniska koronawirusa. Minister zdrowia podał się do dymisji, a premierka grzęznącego w politycznym kryzysie rządu nie kryła łez po wizycie na jednej z opustoszałych ferm. W Danii obowiązuje tymczasowy zakaz hodowli norek – potrwa on do końca tego roku. Wkrótce po zgładzeniu milionów zwierząt duński państwowy instytut badawczy ogłosił, że nowa mutacja koronawirusa została wypleniona. Teraz Duńczycy walczą z kolejnym problemem. W miejscach masowych grobów rozkładające się zwłoki już zanieczyściły grunty. Żeby zapobiec dalszym skażeniom, Duńczycy muszą wykopać zwłoki czterech milionów zwierząt i poddać je kremacji. Po wydarzeniach w Danii Polska stała się największym producentem futra z norek w Unii Europejskiej. W kraju jest około 810 ferm, na których znajduje się 8 mln tych zwierząt. U norek na podkartuskiej fermie nie wykryto nowej mutacji wirusa, ale jego dominujący wariant. Mimo to hodowcy norek są pełni obaw, bo nie wiadomo, co się będzie działo dalej. − Wszyscy są tym przestraszeni – kwituje Chmielewski. Jednak jak poinformował nas Główny Inspektorat Weterynarii, aktualnie obowiązujące przepisy prawa nie przewidują najgorszego scenariusza: „aby coś się w tej materii zmieniło, potrzebne byłyby zmiany prawne”. Zamrożenie prac nad tzw. piątką dla zwierząt nie może trwać wiecznie. Jesienią ubiegłego roku przedstawiciele rządzącej koalicji zaproponowali uchwalenie pakietu ustaw o ochronie zwierząt, który zakładał wprowadzenie całkowitego zakazu hodowli zwierząt na futra. Różnica stanowisk między koalicjantami doprowadziła do kryzysu politycznego, którego skutkiem było zaprzestanie prac nad ustawą. Polska ciągle więc nie zdecydowała się na likwidację hodowli norek. Tymczasem hodowcy są gotowi do rozmów o wygaszaniu hodowli, ale tylko na określonych warunkach. − My walczymy o nasze interesy i o nasze rodziny, tylko że mało kto chce z nami rozmawiać. Jeśli dostaniemy kilka lat na wyjście z biznesu, godne rekompensaty i środki na przebranżowienie, to możemy usiąść do stołu i negocjować − stwierdził Chmielewski. W czasie pandemii do hodowli bardziej zdecydowanie podeszła Holandia. Po odnotowaniu przypadków koronawirusa u norek tamtejszy rząd zdecydował o przyspieszeniu likwidacji hodowli tych zwierząt. 155 holenderskich farm, które miały zakończyć swoją działalność do 2023 roku, będą musiały to zrobić do końca marca tego roku. Daniel Chmielewski obawia się, że Prawo i Sprawiedliwość też „wykorzysta koronawirusa u norek jako pretekst do niszczenia hodowli w Polsce”. I argumentuje, że z „niezależnych międzynarodowych badań wynika, że nie ma zagrożenia dla zdrowia publicznego z uwagi na prowadzoną hodowlę zwierząt futerkowych”. Innego zdania jest prof. Marcin Bańbura ze Szkoły Głównej Gospodarstwa Wiejskiego, wirusolog, specjalista medycyny weterynaryjnej. − Ludzki wirus, który przedostanie się do norek, może u nich mutować i nabierać nowych właściwości. Te objawią się, dopiero gdy zmutowany wróci na człowieka. Przy czym nie jesteśmy w stanie przewidzieć tych właściwości – tłumaczy. Bańbura podkreśla, że norki są „szczególnym gospodarzem” dla wirusa. − Stłoczenie tysięcy zwierząt na małej powierzchni sprzyja jego transmisji. Chorują też pojedyncze psy i koty, ale te mają skrajnie mniej okazji do kontaktu z innymi przedstawicielami swojego gatunku. Na zagrożenia wynikające z hodowli norek wskazuje też Dorota Niedziela, posłanka Koalicji Obywatelskiej, prywatnie lekarz weterynarii. W listopadzie wraz z grupą posłów interpelowała do ministra rolnictwa i rozwoju wsi w sprawie działań podejmowanych w przypadku występowania mutacji koronawirusa u norek. W odpowiedzi dowiedziała się m.in. o nikłej skali rutynowych kontroli. − Liczba przeprowadzanych prób nie jest adekwatna do zagrożenia. Wirus u norek może stać się rezerwuarem chorób ludzi, tym bardziej że może również zmutować i ta zmutowana forma będzie niebezpieczna dla ludzi. Choć w Polsce nie wykryto niebezpiecznych mutacji wirusa u norek, to niewykluczone, że stanie się to w przyszłości – mówi posłanka. Ludzie nie chcą cierpienia zwierząt Niedziela tłumaczy, że w obecnej sytuacji najważniejsze jest osiągnięcie jak największej skuteczności szczepień wśród ludzi. Jednocześnie podkreśla, że niezbędne jest, by właściciele hodowli, w których dojdzie do likwidacji stada, dostali uczciwą rekompensatę za poniesione straty. Posłanka nie spodziewa się powtórki duńskiego scenariusza, bo w Polsce jest mniejsze pogłowie norek i jak dotąd nie stwierdzono mutacji wirusa. Ale zaznacza, że sytuacja jest napięta. − Sprawę komplikują obostrzenia związane z COVID-19, problemy z eksportem, spadek popytu na futra w Chinach. Piątka dla zwierząt ciągle odbija się echem w branży, mimo że rząd i sejmowa większość nie chcą na razie do niej wracać i przedstawić jasnych zasad dalszego postępowania − mówi Niedziela. Obecnie zapowiada się, że rząd będzie wypłacał rekompensaty dwukrotnie – raz przy spłacaniu strat spowodowanych pandemią i ponownie, jeśli zdecyduje się na zakaz hodowania zwierząt na futra. − Powrót do pomysłu jak najszybszego wygaszenia hodowli jest teraz najlepszym rozwiązaniem – tłumaczy Dominika Sokołowska z Greenpeace’u. Aktywistka podkreśla, że ryzyko epidemiologiczne, jakie wiąże się z intensywną hodowlą zwierząt, jest znane od lat. Co więcej, problem dotyczy także innych zwierząt hodowanych w warunkach przemysłowych. − I jest jednym z wielu powodów, dla których fermy norek powinny być zamknięte jak najszybciej. Być może warto pójść za przykładem Holandii i zamknąć biznes, który nie tylko jest schyłkowy, ale poważnie zagraża zdrowiu publicznemu. 
18^Opozycja nie jest gotowa na rozpad Zjednoczonej Prawicy^Jakub Majmurek^17 lutego 2021^https://krytykapolityczna.pl/kraj/majmurek-zjednoczona-prawica-koniec-wladzy-opozycja-komentarz/^Oto dlaczego żadna z partii opozycyjnych nie jest gotowa na scenariusz natychmiastowego upadku władzy Jarosława Kaczyńskiego, a nawet nie powinna sobie go teraz życzyć. Komentarz Jakuba Majmurka. Po leniwym, sennym przełomie 2020/2021 roku polska polityka przyśpieszyła. Porozumienie Jarosława Gowina, jedna z przystawek PiS, na których opiera się władza Zjednoczonej Prawicy, pogrążyła się w walce o to, kto właściwie jest legalnym prezesem ugrupowania. Niemal jednocześnie Platforma Obywatelska wyszła z inicjatywą Koalicji 276 mającej zebrać głosy całej demokratycznej opozycji, tak by ta w przyszłym Sejmie dysponowała kwalifikowaną większością, pozwalającą na odrzucenie prezydenckiego weta. Na razie jednak Platforma nie tylko nie zaczęła jednoczyć opozycji, ale sama się dzieli – wokół aborcji. Swoje koło w Sejmie wykroił też w końcu Szymon Hołownia, który nie tylko co tydzień ogłasza przejście do Polski 2050 kolejnego parlamentarzysty lub samorządowca, ale także w coraz większej liczbie sondaży zaczyna zrównywać się z Platformą. Co może politycznie wyniknąć z tych wszystkich ruchów? Czy złożą się one w najbliższym czasie w realny polityczny przełom? Przepis na nową PO: Trochę Macrona, trochę Hołowni, trochę starego anty-PiS-u To pytanie najbardziej ważkie jest w przypadku rządowej większości. Dziś bowiem tak naprawdę nie wiemy, czy rząd właściwie ma większość w Sejmie, czy jej nie ma. Ja bym powiedział, że co do zasady ma, choć nie dla każdego projektu i nie wiadomo, jak długo. Próba wrogiego przejęcia Porozumienia przez ludzi Bielana – najpewniej co najmniej za wiedzą Kaczyńskiego – destabilizuje większość Zjednoczonej Prawicy. I tak poobijaną po tym, gdy Porozumienie zablokowało projekt majowych wyborów pocztowych, a następnie wspólnie z Ziobrą postawiło się w sprawie „piątki dla zwierząt”. Sytuacja przy tym raczej eskaluje, niż się uspokaja. Gowinowskie władze partii wycinają bielanowców, bielanowcy opowiadają w zaprzyjaźnionych mediach, że Gowin wiosną zeszłego roku knuł z opozycją, by odebrać władzę Zjednoczonej Prawicy i jako marszałek Sejmu przejąć obowiązki prezydenta po upływie kadencji Andrzeja Dudy. Gowinowska rzeczniczka partii Magdalena Sroka pod nazwiskiem i otwarcie mówi, że o planie ataku na partię wiedział Kaczyński. Bielanowcy domagają się dostępu do kont i kluczy do siedziby partii. Kolejne dni najpewniej przyniosą następne ruchy w tej politycznej grze, kto lubi takie widowiska, może prażyć popcorn. Kto tu jest prezesem, czyli o co chodzi w farsie z Porozumieniem Dokąd jednak ten konflikt w końcu doprowadzi? Czy możliwy jest scenariusz, że rząd Morawieckiego traci większość, a wyjście gowinowców ze Zjednoczonej Prawicy doprowadzi do powołania rządu technicznego opozycji i wcześniejszych wyborów? Teoretycznie można wyobrazić sobie każdy scenariusz. Dziś wydaje się niemal pewne, że Zjednoczona Prawica w obecnej formie nie przetrwa do następnych wyborów – zwłaszcza na jej gowinowskim skrzydle. Po tym, co się stało, prawdopodobieństwo, że Kaczyński w następnych wyborach znów weźmie Gowina i Porozumienie na listy wyborcze PiS, jest bardzo niskie. Gowin i jego najbliżsi sojusznicy z pewnością wiedzą, że w Zjednoczonej Prawicy nie mają przyszłości i prędzej czy później muszą zacząć szukać politycznego scenariusza, umożliwiającego im przetrwanie poza koalicją. Co jednak nie oznacza jeszcze, że już za tydzień, dwa, pięć rozpadnie się układ rządzący i będziemy mieli nowe wybory. Jak obecny stan ciągłego koalicyjnego kryzysu nie byłby niewygodny zarówno dla Kaczyńskiego, jak i Gowina, wszystkim stronom opłaca się na razie poczekać, zanim wykonają jakieś gwałtowne ruchy. Zwłaszcza szeregowym posłom Porozumienia, którzy cenią sobie finansową stabilność, którą zapewnia płynące na konto jeszcze przez trzy lata uposażenie poselskie. Nawet gdyby manewry Bielana ostatecznie wypchnęły ze Zjednoczonej Prawicy dość posłów, by Kaczyński utracił większość, to nie musi to jeszcze oznaczać upadku rządu Morawieckiego. Premiera chroni konstruktywne weto nieufności. Zebrać większość dla rządu technicznego, rozciągającą się od Konfederacji, przez gowinowców i ludowców, po Barbarę Nowacką, SLD i partię Razem, będzie niezwykle trudno. Taki rząd miałby sens tylko jako przejściowy gabinet administrujący krajem do wyborów. By jednak skrócić kadencję Sejmu, potrzeba 307 głosów lub decyzji prezydenta w przypadku nieprzyjęcia budżetu. Słowem, nie da się dziś tego zrobić bez zgody Kaczyńskiego. A PiS nie bardzo ma dziś powód, by zarządzać nowe wybory. Od wyborów parlamentarnych w 2019 roku obóz rządzący stracił – jak na podstawie sondaży szacuje profesor Jarosław Flis – około jednej trzeciej elektoratu. Coraz trudniej o sondaż, gdzie PiS wygrywa z samodzielną większością, a niektóre nie dają mu większości nawet z Konfederacją. Nie wiadomo wreszcie, jak długo trwać będą jeszcze uciążliwe dla wyborców obciążenia sanitarne ani jak mocno uderzy w polską gospodarkę koronakryzys. Dlatego z punktu widzenia Kaczyńskiego organizacja wyborów teraz to zbyt wielka niepewność i polityczne ryzyko. Bardziej opłaca się poczekać przynajmniej do odbicia gospodarki po koronakryzysie, choćby bez gowinowców, z rządem mniejszościowym. Zresztą dla sterowalnej większości zawsze można wyłowić kilku posłów z innych opcji. Spodziewałbym się więc, że władza Zjednoczonej Prawicy potrwa jeszcze kilka lat, tocząc się siłą bezwładu. Z osłabionym i pogrążonym w ciągłym kryzysie, szukającym sposobu na ewakuację Porozumieniem z Gowinem na czele. Lub bez Gowina i kilku wiernych mu posłów. Taki układ nie będzie zdolny do przeprowadzenia żadnych radykalnych zmian, które marzą się Kaczyńskiemu i części jego wyborców. Ale to dla PiS wciąż lepsze niż ryzyko utraty władzy w przyśpieszonych wyborach. Warto się zastanowić, czy dla opozycji też najwygodniejszy nie byłby scenariusz, w którym PiS rządzi na tyle osłabiony, że nie jest w stanie przeprowadzić żadnych niekonstytucyjnych, wywracających stolik zmian, zużywając się jednocześnie przez pandemię, zirytowanie Polaków epidemicznymi obostrzeniami i kryzysem gospodarczym. W takiej sytuacji można przeczekać i wzmacniać własne siły, aż rzeka przyniesie symboliczne „polityczne trupy” przeciwników. Opcja zakładająca stworzenie rządu technicznego już dziś jest o wiele bardziej ryzykowna. Wielka techniczna koalicja opozycyjna funkcjonowałaby w skrajnie niekorzystnych warunkach, z wetem prezydenta Dudy zdolnym sparaliżować każdą ustawę. W dodatku wzięłaby na siebie odpowiedzialność za szczepienia, walkę z pandemią, restrykcje i kryzys, a wszystko to pod ostrzałem TVP Jacka Kurskiego. Politycy opozycji, z jakiej partii by nie byli, przyznają w prywatnych rozmowach, że nie liczą na wcześniejsze wybory, a swoją strategię opracowują z założeniem, że w wyborcze szranki staną zgodnie z kalendarzem, czyli dopiero w 2023 roku. Partie opozycyjne nie sprawiają dziś wrażenia, jakby były gotowe i zdeterminowane, by władzę od PiS przejąć już teraz. Zachowują się, jakby miały dużo czasu – wystarczająco, by zająć się sobą. Platforma zaangażowała się w dyskusję na temat tego, jakie stanowisko powinna właściwie przyjąć w sprawie aborcji. Kwestia, która dawno została już rozstrzygnięta przez większość chadecji w Europie, wywołuje niekończące się dyskusje i kontrowersje w PO. Jej konserwatywne skrzydło nie chce oddać sprawy bez walki, ciągle tkwi przy micie kompromisu aborcyjnego jako „złotego środka” zapewniającego „pokój społeczny”. Wydaje mi się, że bardziej niż mniej prawdopodobne jest to, że PO ostatecznie opowie się za jakimś wariantem liberalizacji przepisów dotyczących zdrowia reprodukcyjnego – przynajmniej w konserwatywnej, niemieckiej wersji (aborcja formalnie zakazana, ale praktycznie dozwolona). W tę stronę wydaje się przechylać jej elektorat i dynamika polityczna w kraju. Dzisiejsi konserwatyści z Platformy brzmią więc jak ludzie, których ktoś zahibernował gdzieś w okolicy 2003, najpóźniej 2007 roku, i nagle wybudził. W PO konflikt pragmatyków z pragmatykami Zanim PO dojdzie do jakiegoś wspólnego stanowiska, może ją to kosztować sporo czasu, energii, a nawet spektakularnych rozłamów. Partia, która podejmuje takie ryzyko, raczej nie zakłada, że za chwilę stanie do walki o władzę. W tym samym czasie Hołownia cierpliwie zbiera swoją parlamentarną reprezentację, starając się włożyć stopę w drzwi parlamentarnej polityki. Znów jest to działanie sensowne przede wszystkim przy założeniu, że Polska 2050 jest projektem obliczonym na lata, gotowym do trwania i rozwoju do czasu następnych wyborów. Spór o aborcję w PO i kolejne transfery do Polski 2050 najpewniej przyniosą jeszcze niejedno przetasowanie i przegrupowanie na opozycji. Przed następnymi wyborami partyjne granice mogą się na niej układać inaczej niż dziś. Antyaborcyjni konserwatyści z PO mogą wzmocnić ludowców. Przypuszczam, że niejeden poseł i posłanka Koalicji Obywatelskiej czy Lewicy zasilą jeszcze formację Hołowni – nawet jeśli dziś Hołownia zapowiada koniec transferów i walkę o reprezentację Polski 2050 w przyszłym parlamencie. Wszystkie te ruchy nie są dziś jednak w stanie wywołać żadnej zmiany, którą uznać by można za prawdziwie przełomową. Opozycja musi wypracować funkcjonalną formułę podziału i współpracy. A nie będzie to proste, bo jej wyborcy z jednej strony oczekują, że wspólnie przejmie po PiS rządy i będzie w stanie je skutecznie sprawować, z drugiej zaś są przywiązani do sztandaru istniejących partii. Dziś nie ma na stole żadnego funkcjonalnego, praktycznego rozwiązania pozwalającego odpowiedzieć na to żądanie jedności w różnorodności. Jego wypracowanie wymaga czasu. Czego by liderzy partii nie mówiliby o odsunięci PiS od władzy, opozycja wydaje się zakładać, że wciąż ma czas dla siebie. Oczywiście w obecny układ rządzący wpisane jest wiele źródeł niestabilności. Poza Gowinem mamy jeszcze ambicje Zbigniewa Ziobry i jego paladynów, skonfliktowanych z własnym rządem w sprawie polityki europejskiej. Ziobryści zapowiedzieli, że nie poprą w Sejmie ratyfikacji unijnego Funduszu Odbudowy – gwarantującego Polsce unijne środki na walkę z pandemią – co może skutkować kolejnym kryzysem w koalicji rządzącej. Warto też pamiętać, że Jarosław Kaczyński nie ma dziś 50 czy nawet 60 lat. Może okazać się nagle niezdolny do sterowania rządowym obozem – co oznaczałoby jego gwałtowną dezintegrację i otwierało wszelkie możliwe scenariusze. Przy obecnej układance powinniśmy się jednak spodziewać, że zużywając się i człapiąc od kryzysu do kryzysu, układ władzy Zjednoczonej Prawicy potrwa jeszcze trochę. Obecne przegrupowania i ruchy na politycznej mapie w krótkim okresie okażą się najpewniej przysłowiowym mieszaniem herbaty, od której ta nie robi się słodsza. Czekając na prawdziwą polityczną zmianę w Polsce, lepiej więc uzbroić się cierpliwość. 
19^Czy czeka nas pandemia otyłości wśród dzieci?^Joanna Wiśniowska^17 lutego 2021^https://krytykapolityczna.pl/nauka/pandemia-covid-otylosc-nadwaga-dzieci/^„Nie do końca wierzę, że władze po pandemii skupią się na tym, żeby odbudować zdrowie i aktywność fizyczną najmłodszych i najstarszych” – mówi dr n. med. Michał Brzeziński, pediatra badający otyłość i sprawność fizyczną dzieci i młodzieży.  Joanna Wiśniowska: Wśród dziewczynek jest „większy problem” z otyłością niż wśród chłopców? Michał Brzeziński: Będę uciekał od tej wypowiedzi ministra Czarnka. Miałem okazję czytać tylko stenogram. Dlatego celowo nie podaję autora słów, tylko pytam, czy to prawda. Wiem, ale na tak postawione pytanie nie da się łatwo odpowiedzieć. To jak je postawić?  To kwestia grupy wiekowej, w której oceniamy. U małych dzieci, do 6.–7. roku życia różnicy realnie nie ma. Mamy dość dobre polskie badania sprzed kilku lat realizowane przez Instytut Matki i Dziecka, z których wynika, że dziewczynki nie mają większych odchyleń od normy masy ciała niż chłopcy. Kiedy to się zmienia? W grupie wiekowej do 12. roku życia dziewczynki mają większą masę ciała niż chłopcy. Ale znowu w przedziale wiekowym 13–14 są proporcjonalnie szczuplejsze. Częściowo jest to związane z tym, że dziewczynki szybciej kończą dojrzewać i bardziej zwracają uwagę na swoją masę ciała. Więc próba różnicowania, „kto ma większy problem”, jest sztuczna i do niczego nie prowadzi. U jednej i drugiej płci odsetek dzieci z nadwagą i otyłością jest zdecydowanie za wysoki. Kiedy różnicujemy, umyka nam problem? Tak, rozmawiamy o szczegółach, a nie o ogółach. Dobrze zbadana jest grupa 8-latków, w której 32 proc. chłopców ma nadwagę lub otyłość, u dziewczynek – 29 proc. Najważniejszy wniosek jest taki, że co trzecia osoba w tej grupie ma nadwagę lub otyłość. To za dużo. Jak rozwiązać „większy problem” ministra Czarnka? To się zmieniło w ciągu ostatnich dekad?  Nie mamy w Polsce dobrych danych na ten temat. Są tylko badania regionalne: krakowskie i poznańskie. One pokazują, że od lat 70. odsetek dzieci z nadwagą i otyłością nawet się podwoił. A jeśli chodzi już o samą otyłość, jest on nawet czterokrotnie wyższy niż pół wieku temu. Z kolei w danych z Gdańska z grup wiekowych 6–7 i 12–14 nie mamy wyraźnej tendencji wzrostowej. To pewnie tendencja, która dotyczy całej Polski?  Dużych miast, bo sytuacja na wsi jest inna. W ostatnich latach tempo przyrostu dzieci z otyłością jest dużo większe w obszarach wiejskich niż w dużych miastach. Z czego to wynika? Tego do końca nie wiemy. Ale pewnie da się to uzasadnić np. tym, że w mieście ma się dostęp do ośrodków sportu, rekreacji czy aktywnych form spędzania wolnego czasu. Natomiast w mniejszych miejscowościach czy na wsiach, jeśli nie jest się dzieckiem aktywnie wspierającym rodziców na roli, to nie ma tylu miejsc, gdzie wydatkuje się swoją energię w sposób zorganizowany. Ale ogólnopolskich, dobrych danych na to nie mamy. Fundacja Medicover prowadziła na grupie 14-latków z Lublina i okolic badania i wyszło z nich, że większy odsetek nadwagi i otyłości jest wśród mieszkańców okolic miasta. A jak wypadamy na tle krajów europejskich? Nie ma za dużej różnicy. Jesteśmy wysokorozwiniętym społeczeństwem, więc odsetek dzieci z nadwagą jest u nas podobny do europejskiej średniej. Niektóre kraje, zwłaszcza skandynawskie, podjęły kilka lat temu działania, żeby zmniejszyć ten odsetek, wprowadzono kompleksową politykę w zakresie żywienia dzieci, aktywności fizycznej w szkołach. Ale w samej Europie odsetek ten rośnie, także w Polsce. Mamy w Polsce plagę nadwagi i otyłości wśród dzieci? Tak, ta tendencja nawet nie jest jakaś bardzo dynamiczna – to 1–2 proc. w skali co pięć lat – ale przez te ostatnie dekady dużo dzieci się nazbierało. Mamy więc problem, jednak nie jest on nowy, czas najwyższy zacząć go zauważać. Pandemia w tym nie pomaga, znacząco ograniczyliśmy dzieciom możliwość zużycia energii. Czarnek, przestań mi tu dziewczynki prześladować! A czy nadwaga wśród coraz młodszych dzieci to coraz większy problem?  Tak, i to z dwóch powodów. Po pierwsze, jeszcze 20–30 lat temu nie było tylu dzieci, które w wieku wczesnodziecięcym cierpiały na otyłość. Po drugie, ta otyłość będzie dłużej trwała i relatywnie w młodszym wieku da negatywne skutki zdrowotne na przyszłość – zawały serca, udary mózgu czy inne choroby związane z otyłością, które objawiały się do tej pory u 50–60-latków. Teraz mają niestety szansę pojawić się w młodszych grupach wiekowych, właśnie ze względu na to, że choroba otyłościowa trwa u nich dłużej. A potem pojawiają się kolejne choroby, jak nadciśnienie tętnicze, cukrzyca, niewydolność serca. To kiedyś były choroby typowe dla osób w wieku seniorskim, wkrótce będą pojawiały się u 30-latków i to nie w skali incydentalnej, ale masowej. To ogromny problem. Ci młodzi ludzie będą mieli krótszą przewidywalną długość życia i prawdopodobnie gorszą jego jakość. Jest jeszcze inny aspekt – nasze społeczeństwo będzie pozbawione najlepszych lat życia swoich obywateli. Nie będą mogli dokładać się ekonomicznie, społecznie czy cywilizacyjnie do społeczeństwa. A z drugiej strony wszyscy będziemy ponosili koszty związane z ich leczeniem. To nie jest tylko indywidualny problem, choć jest to indywidualna choroba, która bardzo mocno będzie odbijać się na wszystkich. Ortopedzi też wspominają, że do tej pory 30-latkowie nie byli ich częstymi klientami, ale to już się zmieniło. To kolejna kwestia, która wiąże się z otyłością – aspekt fizyczny. Nasze organizmy są przyzwyczajone do ruchu, nauczone są ruszać się do kilkunastu godzin dziennie. Natomiast w XXI wieku nie mamy potrzeby poruszania się kilka godzin dziennie w sposób aktywny. Bo trudno ruchem nazwać zjechanie windą do garażu, gdzie mamy zaparkowany samochód, albo życie na trzech fotelach – w domu, samochodzie i pracy. Ilość wysiłku fizycznego jest niższa, niż była 20–30 lat temu. Akademia Wychowania Fizycznego w Warszawie co 10 lat ocenia wydolność fizyczną u dzieci. Z badań wynika, że jest ona coraz gorsza, a co za tym idzie, gorsza jest sprawność fizyczna i siła mięśniowa, a więc i gotowość do zadbania o swój kręgosłup. Podstawą dbania o kręgosłup są mięśnie przykręgosłupowe. Jeśli nie będą one wytrenowane, to u młodszych dzieci będziemy mieć różnego rodzaju deformacje i wady postawy. A u 30–40-latków będziemy już mówić o chorobach, choćby o zespołach bólowych kręgosłupa. To wszystko jest bardzo powiązane z tym, czy ruszaliśmy się w dzieciństwie. Czym skorupka za młodu nasiąknie, tym na starość trąci. Zazwyczaj osoby, które mają nadwagę jako dzieci, mają nadwagę jako dorośli? Tu jest mocna korelacja. Otyły 6-latek ma 70 proc. szans, żeby zostać otyłym nastolatkiem, a otyły nastolatek na 80 proc. będzie otyłą osobą dorosłą. Ryzyko jest więc bardzo duże. Często traktujemy otyłość w kategoriach estetyki, natomiast to jest choroba, która wymaga zaangażowania i odpowiedniej formy terapii. Czyli kłopot z otyłością nie leży w lenistwie, jak niektórzy stereotypowo powtarzają?  Absolutnie nie. To forma obrony przed tym, co sami robimy, mówimy: „oni są leniwi, dlatego są otyli”. To na zasadzie: „oni są biedni, bo są leniwi”. Właśnie tak. Tylko pamiętajmy o zasobie. Dzieci Kulczyka czy Gatesa mają inny punkt startowy, żeby zostać bogatymi. Najwyższy odsetek otyłości jest wśród osób o najniższym statusie ekonomicznym i najniższym wykształceniu. I to się pokrywa praktycznie we wszystkich społeczeństwach, a już zwłaszcza w krajach rozwiniętych. Jeśli mamy odpowiednie wykształcenie, zaplecze intelektualne, pewien poziom świadomości u rodziców, to oni będą dbali np. o wyżywienie. Ale rodzice często nie są świadomi, że powinni odżywiać się inaczej. Niektórzy inwestują w dobry telewizor czy inny sprzęt, co oczywiście każdemu się należy, ale nie mają świadomości, jak zadbać o to, co jedzą. Lenistwo nie jest więc dobrym wytłumaczeniem otyłości, bardziej brak świadomości, wiedzy, często możliwości zadbania o swoją aktywność fizyczną i właściwą dietę. I jest jeszcze coś, co często się pomija: pytanie o powód. Powód? Tyjemy z jakiegoś powodu i nie ruszamy się z jakiegoś powodu. Jemy niezdrowo i tłusto z jakiegoś powodu i nim może być albo brak wiedzy, albo to, że jedzenie spełnia jakąś funkcję, daje poczucie akceptacji, bliskości czy zadowolenia. To, że ktoś spędza czas przed telewizorem, wynika np. z tego, że nie ma warunków, żeby skorzystać z jakiejś formy aktywności fizycznej. To nie musi być obiektywnie prawda. To nie musi być tak, że miasto czy miasteczko nie oferują żadnych możliwości, po prostu ta osoba nawet nie wie, że one są dostępne, albo nie chce się dowiedzieć. Mówi pan o dorosłych, od dzieci trudniej tego wymagać. Ale dziecko jest kopią dorosłego. Jeśli nasi rodzice się nie ruszają, to my też nie będziemy się ruszać. Jeśli rodzice nie czytają, też większe prawdopodobieństwo jest, że nie będziemy czytać.  Tak. Podobnie z jedzeniem. Jeśli nie jedzą zdrowo, nie będziemy jeść zdrowo. Jeśli w domu jest alkohol, to dzieci też częściej po niego sięgną, niż w domu, gdzie go nie ma. Wzorce zachowań to gen społeczny, który przechodzi z pokolenia na pokolenie, i bardzo trudno jest się z tego wyrwać. Trzeba być naprawdę świadomą osobą. Dlaczego biedni są grubi? Rodzice często nie widzą, że jest problem z masą u ich dziecka? W Gdańsku prowadziliśmy badania dotyczące świadomości rodziców w kwestii ciała ich dzieci. Często rodzic widzi swoje dziecko w krzywym zwierciadle. Dla niego jest ono szczuplejsze, niż jest w rzeczywistości. Pracuję na oddziale szpitalnym, pojawiają się u nas rodzice z dzieckiem, mówimy im: „Poradzimy sobie z daną chorobą, ale dziecko jest również chore na otyłość”. I co na to dorośli? Są bardzo zdziwieni i skonfundowani, dlaczego my w ogóle poruszamy ten temat, skoro oni przyszli z czymś zupełnie innym. Trzeba im tłumaczyć, że np. kamica pęcherzyka żółciowego wynika właśnie z otyłości dziecka. I wtedy co? Odpowiadają: „ale przecież to tylko kilka kilogramów za dużo, dajcie spokój, nie róbcie afery”. W naszym języku otyłość zawsze kojarzy się z czymś gorszym, to określenie o pejoratywnym zabarwieniu. Odbierane jest jako kalumnia, a nie stwierdzenie faktu, tymczasem to termin medyczny. Minister Czarnek jako sposób walki z otyłością proponuje więcej zajęć sportowych. Super pomysł, ale czy w naszym systemie to coś da? Jak już wspominałem, im młodsze dziecko, tym większa potrzeba ruchu, trzeba w nim wówczas budować chęć do aktywności. Więcej SKS-ów to fajny sposób, natomiast poza ilością bardzo istotna jest jakość tych zajęć. Dorzucenie godzin do grafiku na zasadzie „idźcie się poruszać” to nie jest rozwiązanie. Aktywność trzeba budować na podstawie tego, co dzieci interesuje, czego oczekują, i robić wszystko, żeby je ta aktywność interesowała. To wymaga dużego nakładu pracy. Chyba trzeba też zmienić podstawę programową? Tak. Musi być ona na tyle zmodyfikowana, żeby nauczyciele mogli i chcieli podejmować nowe działania. Jak zostałem wiejskim trenerem karate A co z dziećmi z nadwagą na lekcjach WF-u, gdzie ocenia je się za sprawność fizyczną, którą mają mniejszą, bo chorują. Może z tym trzeba coś zrobić?  To trudny temat. Z jednej strony musimy od nich oczekiwać zaangażowania i chęci do podejmowania wysiłku. Z drugiej – musi on być dopasowany do możliwości. Powinniśmy oceniać za zmianę, progres, a nie za ilościowe efekty. Moim zdaniem ocenianie zajęć z wychowania fizycznego to pomyłka. Równie dobrze możemy oceniać dzieci za to, co kto przyniósł do szkoły do jedzenia. Swoją drogą, kiedyś prowadzono rozmowy, czy dla dzieci z nadwagą i otyłością tworzyć oddzielne zajęcia. To byłaby stygmatyzacja. Tak, to zamykanie ich w kolejnych enklawach, mówienie, że nie są zdatne czy godne ćwiczyć z dzieciakami szczupłymi. To nie jest rozwiązanie. Raczej dążmy do takiego dostosowania zajęć z wychowania fizycznego, żeby było tam miejsce dla wszystkich dzieci. A dzieciakom z nadwagą zaproponujmy taki system terapii, który pomoże w zwiększeniu ich pozaszkolnej aktywności fizycznej. Tylko w ten sposób mogą wyrównać swoje deficyty oraz dorównać kolegom i koleżankom, którzy nie mają z tym problemu. To prawda, że Polska ma największy odsetek dzieci odchudzających się? Nie znam takich danych, ale nie sądzę. Pamiętajmy, że nastolatki odchudzają się samodzielnie. Wchodzą w diety, które mają eliminować kalorie, albo – co gorsza – kupują leki czy suplementy niewiadomego pochodzenia. To pokazuje, że dzieciaki mają problem, mają pewną świadomość, ale nie wiedzą, jak sobie radzić. Musimy dać im wsparcie i możliwości, a większość lekarzy rodzinnych nie jest przygotowana do pełnienia funkcji lidera wsparcia z zakresu redukcji masy ciała, czy szerzej – zmiany stylu życia. Tak samo zresztą jest z rodzicami. Młodzież sięga więc do źródeł, które są im dostępne, do internetu. W Polsce dostęp do bezpłatnego dietetyka, finansowany w ramach ubezpieczenia zdrowotnego, nie istnieje. Nikt nie oferuje młodzieży możliwości darmowej konsultacji. Jest pan w grupie, która realizuje międzynarodowe badanie dotyczące aktywności fizycznej dzieci w czasach COVID-19. Pandemia pogorszyła sytuację? Właśnie prowadzimy drugą turę badań, pierwsza odbyła się w maju ubiegłego roku. Już wtedy rodzice alarmowali, że dzieciaki znacząco mniej się ruszają. Co oczywiste, dzieci więcej korzystały ze sprzętów typu tablet czy komputer. Teraz pytamy, co się zmieniło po blisko roku. Za kilka tygodni zamkniemy badania. Ciekawi jesteśmy, czy dzieciaki wróciły do aktywności fizycznej, którą miały przed pandemią. Jeśli dalej utrzymują poziom z pandemii, to jest problem, który może mieć negatywne skutki dla ich zdrowia, zarówno fizycznego, jak i psychicznego. Często zapominamy, że aktywność fizyczna jest niezbędna nie tylko do walki z nadwagą, otyłością czy dla zdrowego serca, ale i dla zdrowego mózgu. Liberalne fantazje o pandemii i nieróbstwie Coś pana zaskoczyło podczas pierwszej tury badań? Skala. Ponad połowa deklarowała, że dzieci ruszają się mniej niż przed pandemią. Czyli problem, o którym rozmawiamy, będzie się pogłębiał? Obawiam się, że będzie to dokładka, którą później przez wiele lat będziemy musieli w jakiś sposób starać się prostować. Pamiętajmy, że złych nawyków, nie tylko tych dotyczących aktywności fizycznej, nabiera się bardzo łatwo. Jedzenie staje się substytutem wielu przyjemności, które nam odebrano. Zmiana nawyków ze złych na dobre wymaga zazwyczaj dłuższego czasu. Lekcje WF-u też nie były szczególnie przydatne, wiele z nich ograniczało się np. do testów wiedzy czy prezentacji, nie do aktywności fizycznej. Często śmiano się, że nauczyciele kazali nagrywać, jak dzieciaki ćwiczą w domu. Czasami to była jedyna forma, za pomocą której wuefiści mogli cokolwiek wyegzekwować. Ale problem był też taki, że przecież nie każdy ma warunki do ćwiczeń w domu. Trudno też oczekiwać od rodziców, że w tak trudnym czasie znajdą zasób sił i gotowość, żeby zadbać o aktywność swoich dzieci. Wszystko spadło na nich w jednej chwili, do tego w pewnym momencie zamknięto lasy, to co mieli robić? Siedzieli w domu. Czy w takim razie coś można było zrobić z aktywnością fizyczną dzieciaków? Czy państwo mogło zadziałać? Wiadomo, że mądry jest zawsze ten, kto siedzi i doradza. Ale wydaje mi się, że jakąś formę aktywności na świeżym powietrzu można było zorganizować. Zwłaszcza że przebywanie na dworze wiąże się praktycznie z zerowym ryzykiem transmisji wirusa. Nawet nie chodziło o lekcje WF-u, ale o spotkanie, wybieganie się dzieciaków. Zresztą w to można było zaangażować także rodziców. To pewnie dałoby się zrobić. Dużo mówi się o straconym pokoleniu, które od roku siedzi w domach. Czy z pandemii wyjdą też dzieciaki pokiereszowane sportowo? Pokiereszowane – tak. Stracone? Raczej nie. Jeden rok braku aktywności nie sprawi, że stracimy pokolenie. Ale ten rok będzie wymuszał efektywniejsze formy działania w przyszłości i większe skupienie uwagi na tym problemie. Wierzy pan, że tak będzie? Nie do końca wierzę, że władze skupią się na tym aspekcie, żeby odbudować zdrowie i aktywność fizyczną najmłodszych i najstarszych. A znając siłę środowisk opiniotwórczych, również tych medycznych, skupimy się na lecznictwie, czyli na naprawie tego, co już w dużym stopniu jest nienaprawialne i możemy już tylko redukować szkody. To ważne, ale to krótkoterminowe myślenie, a potrzeba myślenia na pokolenie czy dwa w przód. ** Dr n. med. Michał Brzeziński – lekarz pediatra. Adiunkt w Katedrze i Klinice Pediatrii, Gastroenterologii, Alergologii i Żywienia Dzieci Gdańskiego Uniwersytetu Medycznego. Autor publikacji naukowych z zakresu pediatrii, otyłości i zdrowia publicznego. Twórca i realizator programów i polityk zdrowotnych dla samorządów terytorialnych oraz jednostek administracji państwowej. Przewodniczący Gminnej Komisji Rozwiązywania Problemów Alkoholowych w Gdańsku, członek Gdańskiej Rady Zdrowia Publicznego. Ekspert instytucji publicznych i prywatnych, m.in. Banku Światowego, Światowej Organizacji Zdrowia, Fundacji Medicover, Fundacji „Szkoła Liderów”. 
20^Zamiast podwyższać podatek TVN, podnieśmy go wszystkim korporacjom^Paweł Miech^16 lutego 2021^https://krytykapolityczna.pl/kraj/pawel-miech-zamiast-podwyzszac-podatek-tvn-podniesmy-go-wszystkim/^Skoro rząd słusznie zwraca uwagę na stosunkowo niskie wpływy z podatku CIT, pozostaje pytanie, dlaczego po prostu nie podnieść stawki tego podatku? Na tle innych krajów Europy stawka w Polsce nie jest wcale wysoka. Podwyżka CIT nie byłaby też politycznie kosztowna i mogłaby być połączona z dodatkowym wsparciem dla osób ubogich, które stanowią większość polskiego społeczeństwa. Proponowany przez PiS podatek medialny od reklam ma wiele wad. Problem unikania opodatkowania przez międzynarodowe koncerny jest jednak realny i trzeba o nim mówić. Zamiast wprowadzać podatek od mediów, dużo lepiej byłoby podwyższyć stawkę podatku CIT dla wszystkich korporacji i ujednolicić ich wysokość dla całej Unii Europejskiej. W ubiegłym tygodniu w ramach dyskusji o podatku medialnym Ministerstwo Finansów wrzuciło na Twittera grafikę, która sugeruje, że TVN, Ringier Axel Springer i inne koncerny medialne płacą wyjątkowo mało podatku od dochodów przedsiębiorstw. Dane o CIT są łatwo dostępne na stronie ministerstwa, więc postanowiłem sprawdzić, w jakim stopniu ten przekaz jest prawdziwy. To na podatkach bezpośrednich powinien opierać się system podatkowy Na początek warto przypomnieć, że CIT jest płacony od zysków, nie od przychodów, a główna stawka wynosi 19 proc. Co ciekawe, choć rząd dziś narzeka, że firmy płacą mało, to jeszcze w 2019 roku sam PiS wprowadził niższą stawkę (9 proc.) dla przedsiębiorstw, które są nowymi podatnikami (czyli płacą podatek pierwszy rok), i takich, których przychody są niższe niż 1,2 mln euro. Niski CIT wprowadzony przez PiS to tylko jedna z wielu promocji podatkowych, które organizuje polskie państwo. Podobne dotyczą składki ZUS podczas pierwszych dwóch lat zwykłej działalności gospodarczej. Gwoli sprawiedliwości, PiS jednak tych promocji nie wymyślił, raczej kontynuuje tradycje wprowadzone przez poprzednie rządy. Problem w tym, że obniżanie obciążeń dla jednej grupy, w tym wypadku mniejszych i początkujących firm, wiąże się z podwyższaniem ich dla innych. Obniżamy CIT, ale jednocześnie utrzymujemy „tymczasowe” podwyżki VAT na tę czy inną grupę towarów. Przypomina to przekładanie pieniędzy z jednej kieszeni do drugiej, w której jedna grupa (na ogół przedsiębiorcy) oszczędza, za to druga (na ogół konsumenci) płaci więcej. Na szczęście firmy wciąż jakieś podatki płacą, wrogowie podatków nie zlikwidowali ich całkowicie. Całkowita kwota podatku, która wpłynęła z CIT do budżetu centralnego, wyniosła w 2019 roku 29,8 mld złotych (obok ponad 20 mld dla samorządów). Dla porównania budżet NFZ w 2021 ma wynieść 104 mld złotych. Gdyby zatem to wielkie korporacje miały finansować ochronę zdrowia, to z CIT pokryłyby mniej więcej 1/3. Wpływy z CIT stanowią bardzo niewielki odsetek wszystkich dochodów budżetowych. Patrząc na dane o tym, kto płaci najwięcej CIT, można odnieść wrażenie, że świat wygląda zupełnie inaczej, niż nam się wydaje. Bo przecież jesteśmy przekonani, że polskie firmy nie są jakimiś potentatami na tle globalnych koncernów, zwłaszcza spółki skarbu państwa. Wyśmiewamy Jacka Sasina i jego nieudolne zarządzanie państwowymi aktywami. Dalibyśmy sobie rękę uciąć, że najbardziej dochodowe są zagraniczne firmy, takie jak Facebook czy Google. Tymczasem dane o wpływach podatkowych mogłyby sugerować, że takie firmy zagraniczne z trudem wiążą koniec z końcem, ich biznesy wprost uginają się pod ciężarem ogromnych kosztów i przynoszą minimalne zyski. Wśród największych płatników CIT w Polsce nie ma bowiem Facebooka, Google ani innych znanych koncernów technologicznych. Największą kwotę CIT zapłacił za to bank PKO BP, było to 1,3 mld złotych podatku. W czołówce 20 firm płacących największy CIT mamy aż dziewięć banków, w pierwszej dziesiątce jest aż siedem spółek skarbu państwa. Sama wysokość zapłaconego podatku niewiele jednak mówi o tym, czy dana firma faktycznie płaci niższy CIT, niż powinna, jak to sugerowało Ministerstwo Finansów. Kwota należnego podatku zależy od rentowności, czyli zyskowności, a ta zależy od wielkości przychodów w zestawieniu z kosztami. Mała spółka ma małe przychody, ale może mieć jeszcze niższe koszty i być bardzo rentowna, płacąc proporcjonalnie wysoki do przychodów podatek. Żeby przekonać się, które spółki są najbardziej rentowne, potrzebna jest jakaś miara. Jako wskaźnik rentowności można przyjąć marżę zysku brutto. Pokazuje ona, jaki zysk przed podatkiem wypracowuje spółka ze swoich przychodów: pomniejszamy całkowity przychód o całkowity koszt sprzedanych towarów, a potem wyliczony w ten sposób zysk brutto dzielimy przez przychód. Zakładając przychody w wysokości 1 mln złotych i koszty w wysokości 900 tysięcy, utrzymamy zysk brutto (czyli przed opodatkowaniem) w wysokości 100 tys. złotych. Wskaźnik marży wynosi wówczas 100 tysięcy podzielone przez milion, a zatem 0,1, czyli 10 proc. Oczywiście, im większa marża, tym lepiej. Jednak z drugiej strony im większa marża zysku, tym (w teorii) wyższy należny podatek do zapłacenia. Im mniej rentowna firma, tym mniejszy należny podatek. W „narodowej demokracji” Kaczyńskiego nie ma miejsca na niezależne media Firmy technologiczne słyną z wysokich marży. Mogą one sięgać w niektórych przypadkach nawet 50 proc., a więc z każdych 10 dolarów dla firmy technologicznej 5 dolarów stanowi zysk (dla porównania – średni zwrot z kapitału przez ostatnie 200 lat w świecie zachodnim wynosił około 4 proc., jak wyliczył francuski ekonomista Thomas Piketty). Tak to wygląda w teorii i w sprawozdaniach i raportach amerykańskich spółek giełdowych notowanych na NASDAQ. Polskie dane o podatku CIT wskazują jednak co innego. Na liście najbardziej rentownych spółek nie ma Facebooka ani Google. Jest za to PKO TFI, Stalexport Autostrada Małopolska, czyli spółka zarządzająca odcinkiem A4, i lotnisko Kraków-Balice. Tak właśnie – lotnisko imienia papieża Polaka jest według danych o CIT dużo bardziej zyskowne niż amerykańskie korporacje. Duma człowieka rozpiera! Co prawda, na liście najbardziej rentownych firm pojawiają się już spółki technologiczne. Są to jednak głównie polskie firmy, takie jak CD Projekt, pracuj.pl czy dialcom24. Jedyną zagraniczną spółką technologiczną jest grupa OLX. Średnia rentowność zysku dla wszystkich płatników CIT wynosi 6,2 proc., a mediana – 3,7 proc. Czyli jeśli zapłacimy korporacji 100 złotych, to średnio ma ona z tego 6,2 złotych zysku brutto. A jak wygląda rentowność amerykańskich koncernów, w tym TVN czy RASP? Google wypada stosunkowo najlepiej, bo z rejestrowanych w Polsce przychodów na poziomie 444 mln złotych spółka wykazała 71 mln zysku, rentowność jest zatem powyżej średniej i wynosi 16 proc., od czego firma zapłaciła 13 mln złotych podatku CIT. Facebook ma w Polsce większe przychody niż Google (519 mln), zapłacił jednak dużo mniejszy podatek, bo wykazał większe koszty i mniejszy zysk (zaledwie 22 mln). Rentowność 4,2 proc. to nawet mniej niż PKP Intercity, które wykazuje ponad 6 proc. rentowności. TVN posiada dwie spółki: TVN Media i TVN S.A. TVN Media wykazuje rentowność 6,5 proc., zysk 146 mln złotych, od czego płaci podatek 27 mln złotych, czyli nieco powyżej średniej. Z kolei TVN S.A. ma znacznie niższą od średniej rentowność, bo tylko 1,5 proc.: z przychodów spółki na poziomie 1,7 mld złotych zysk wyniósł w 2019 zysk zaledwie 26 mln, od czego zapłacono tylko 5 mln złotych podatku. RASP wykazuje natomiast rentowność niższą niż inni płatnicy CIT, bo 3 proc., a zapłacił 3,5 mln złotych podatku z zysku wynoszącego 18,7 mln przy przychodach w wysokości 615 mln. Tu jednak warto zaznaczyć, że w sprawozdaniu giełdowym Axel Springer na giełdzie we Frankfurcie wykazuje rentowność na poziomie 6 proc. dla wszystkich segmentów działalności, a więc dużo niżej niż Google czy Facebook. RASP działa bowiem w wielu „starych” segmentach gospodarki, takich jak wydawanie prasy, nie do końca więc można go pod tym względem porównywać z Google czy Facebookiem. Podatki od reklam nie są złe, ale ten proponowany jest fatalny Google wypada na tym tle stosunkowo dobrze, acz rentowność operacyjna spółki (uwzględniająca także koszty prowadzenia firmy, z zasady niższa od marży zysku brutto) wciąż jest jednak niższa niż ta, którą wykazuje na giełdzie w USA, gdzie wynosi ona 26 proc. Facebook natomiast w sprawozdaniach giełdowych wykazuje marżę operacyjną na poziomie 38 proc., a w Polsce jego rentowność wynosi jedynie skromne 4 proc. z hakiem. Coś tu zdecydowanie nie gra. Warto też pamiętać, że duża część samych przychodów niektórych gigantów technologicznych nie jest w ogóle rejestrowana w Polsce. Przykładowo, Google dopiero w 2020 roku utworzyło zarejestrowaną w Polsce spółkę dla klientów biznesowych. Przed jej utworzeniem część jego przychodów z terenu Polski nie była w ogóle widoczna dla naszego fiskusa, ponieważ przechodziła przez spółkę z Irlandii. Wygląda więc na to, że argumenty rządu na temat podatku medialnego nie są uzasadnione. TVN, Facebook czy Google nie płacą wiele niższego podatku CIT niż inne duże firmy. Z drugiej strony prawdą jest, że podatki płacone przez zagraniczne koncerny nie są wysokie i zapewne mogłyby być wyższe. Skoro rząd słusznie zwraca uwagę na stosunkowo niskie wpływy z podatku CIT, pozostaje pytanie, dlaczego po prostu nie podnieść stawki tego podatku? Na tle innych krajów Europy stawka w Polsce nie jest wcale wysoka. Tuż za południową granicą Słowacja ma stawkę 21 proc. Niemcy 29,9 proc., Francja 32 proc. Średnia stawka CIT dla położonych w Europie krajów OECD wynosi 21 proc. Podwyżka CIT nie byłaby też politycznie kosztowna i mogłaby być połączona z dodatkowym wsparciem dla osób ubogich, które stanowią większość polskiego społeczeństwa. Wyborcy nie będą protestować w obronie niskich podatków dla wielkich koncernów, a gdyby np. zapowiedzieć przeznaczenie części dodatkowych wpływów z podatku choćby na waloryzację 500+, to taka zmiana może być wizerunkowo bardzo korzystna dla rządu. W Polsce nawet podatki zwiększają nierówności [rozmowa] Problemem z podwyżką CIT jest jedynie to, że wielkie firmy i tak go nie płacą w takiej wysokości, w jakiej powinny. Trudno uwierzyć, by Facebook faktycznie był tak mało dochodowy akurat w Polsce. Tu rozwiązaniem powinny być spójne globalne lub przynajmniej europejskie przepisy co do CIT. Wprowadzenie jednolitej stawki CIT na terenie całej Unii Europejskiej powinno zniechęcić firmy do opodatkowania zysków w krajach, gdzie CIT jest niski, np. w Irlandii. Unia Europejska ma wspólną politykę rolną, wspólną politykę co do rybołówstwa, wiele reguł jest jednolitych dla całej Wspólnoty, a w kwestii CIT panuje wolna amerykanka. Kraje rywalizują ze sobą, wprowadzają niskie stawki, by przyciągnąć biznesy z innych krajów. Sytuacja ta jest przeciwieństwem solidarności. Podwyżka CIT w Polsce do średniej stawki 21 proc. dałaby około 3 mld złotych, a więc na tle całościowych potrzeb państwa nie są to kwoty wysokie (przypomnijmy, że budżet NFZ to 104 mld), ale jednak i tak trzy razy wyższe niż planowane wpływy z nowego podatku medialnego. Zamiast więc podwyższać podatki jednej stacji TVN, najlepiej podwyższyć je wszystkim korporacjom i dążyć do stworzenia szczelnego, spójnego systemu na poziomie całej Europy. ** Paweł Miech jest z wykształcenia doktorem nauk humanistycznych, z zawodu programistą, sekretarzem kwartalnika „Równość”. 
21^Matyja: Po stronie opozycji nie ma ośrodka zdolnego do prowadzenia gry z Kaczyńskim^Michał Sutowski^16 lutego 2021^https://krytykapolityczna.pl/kraj/sutowski-matyja-jak-pis-i-po-spolaryzowaly-polska-scene-polityczna/^Schetyna się zastanawia, czy mu się jeszcze chce, a Trzaskowski może chce, ale mu nie idzie, więc przestaje… To jest skala naszego dramatu w zestawieniu ze skalą determinacji Kaczyńskiego czy kiedyś Donalda Tuska. Michał Sutowski rozmawia z Rafałem Matyją. Michał Sutowski: W styczniu tego roku obchodzimy 20-lecie powstania Platformy Obywatelskiej, za kilka miesięcy będzie taka sama rocznica PiS. Czy można powiedzieć, że tamten rok, 2001 był momentem założycielskim współczesnej polityki polskiej? I czy to, co zaczęło się wtedy, aby właśnie się nie kończy? No i wreszcie, czy dziś panują jakoś analogiczne do ówczesnych warunki do wielkiej przebudowy systemu? Rafał Matyja: Początki obecnego rozdania nie sięgają aż 2001 roku, to wszystko zaczęło się trochę później, bo w latach 2003–2004. Dopiero kryzys w Sojuszu Lewicy Demokratycznej i rozstrzygnięcie referendum w sprawie wejścia Polski do Unii Europejskiej stworzyły warunki dla obecnego ładu partyjnego. Zwłaszcza referendum i jego wynik były potrzebne do osłabienia tych partii, które wyrastały na debacie o Europie i akcesji, takich jak Liga Polskich Rodzin Romana Giertycha i Samoobrona Andrzeja Leppera. Przytłaczające zwycięstwo zwolenników Unii odcięło paliwo skrajnym eurosceptykom? Nie tyle odcięło, ile zlikwidowało główny czynnik różnicujący między nimi a PiS, które dzięki temu mogło łatwiej wchłonąć ich elektoraty i skonsolidować prawicę. Ale czy tak naprawdę decyzja o wejściu do Unii nie pogrążyła raczej drugiej strony? „Starego” obozu III RP, w tym SLD, które wypełniło misję i nie miało już na siebie pomysłu? Owszem, jeżeli SLD sądził wówczas, że będzie czerpał profity z faktu, że wprowadził Polskę do Unii Europejskiej, to srodze się zawiódł. Co prawda Leszek Miller i Aleksander Kwaśniewski mają swą wieczną chwałę i zdjęcia w podręcznikach, o co zresztą bardzo dbali, ale to było wszystko – taka spektakularna puenta… Monumenty z gówna Przed zejściem ze sceny i ustąpieniem miejsca prawicy? Wyjściem z roli dużej partii lewicowej – bo dopiero degradacja Sojuszu do statusu partii średniej odmieniła scenę polityczną i pozwoliła się zbudować silnej PO, tak jak kryzys partii antyeuropejskich umożliwił zbudowanie wielkiego PiS. Bez przejęcia tych dodatkowych elektoratów nie zbudowałyby się w takiej skali. Krótko mówiąc: bez ówczesnego upadku SLD obecny system by nie zaistniał, a w 2001 roku, gdy Tusk zakładał PO, ten upadek nie był jeszcze przesądzony. Ba, nic go nie zapowiadało… Fakt, bo SLD zdążył jeszcze wygrać wybory i porządzić cztery lata.  Schyłek zaczyna się gdzieś od afery Rywina, czyli końca grudnia 2002 roku, i kończy, gdy Leszek Miller oddaje władzę tuż po wejściu Polski do Unii Europejskiej – widać wtedy, że SLD słabnie i że nie będzie w stanie zagospodarować dużej części centrum. No i powstaje druga partia lewicy, kierowana przez Marka Borowskiego. Ale w 2001, kiedy zakładano PO i PiS, nic nie było jeszcze rozstrzygnięte. Dopiero zaczynała się kampania wyborcza, w której widać było, że rządzące AWS Mariana Krzaklewskiego i Unia Wolności Geremka tracą, acz same jeszcze nie wiedzą, jak dramatycznie. W końcu nie weszły do Sejmu. Ale czy kiedy Platformę tworzono, to od razu z pomysłem na bycie hegemonem przez wiele lat? Był jakiś plan tego rozwoju? Czy ambicje były raczej ograniczone? Początkowo ograniczone do chęci przetrwania i samodzielności w życiu politycznym – kiedy AWS i UW traciły wyborców, traktowano PO jako szalupę ratunkową dla ludzi Kongresu Liberalno-Demokratycznego (KLD) i Stronnictwa Konserwatywno-Ludowego (SKL), ale na pewno nie jako beniaminka, co wchodzi do ekstraklasy i zaraz zawalczy o mistrza. Tym bardziej że na mieście krążyły plotki, że Tusk jest strasznym leniuchem, że on już jako wicemarszałek Senatu znalazł sobie pomysł na emeryturę. Ale on nie był sam. Trzej tenorzy byli… Wówczas mówiło się, że Maciej Płażyński i Andrzej Olechowski to może dobre indywidualne marki, ale partii to z tego nie będzie, no chyba że zadziałają jakieś tajne sprężyny. PO w ogóle zaczynała w stylu rokoszu czy pospolitego ruszenia. Tworzyła swoje listy w trybie prawyborów, z których część potem rządząca trójka anulowała, bo działacze autokarami dowozili jakichś fikcyjnych zwolenników na wybory… Kandydaci wygrywali, potem byli skreślani z listy, no nie wyglądało to wszystko zbyt poważnie. Ale skąd oni wszyscy się w ogóle wzięli? W połowie z poprzednio rządzącego układu. Co ciekawe, już w pierwszym roku rządu Jerzego Buzka było wyraźnie widać, że i w UW, i AWS są takie grupy, które jakoś do siebie lgną, głosują tak samo, mają podobnych wrogów, mówią podobne rzeczy w mediach. „Razem możemy więcej” To zmapujmy tych, co tak lgnęli. Bo część czytelników już pewnie nie pamięta, że AWS w ogóle istniał, a Unia Wolności to satyryczny mem dla geeków polityki. Z jednej strony było to dawne KLD Tuska i grupa w SKL związana z Aleksandrem Hallem i Janem Rokitą. Jeżeli uznamy ich za AWS-owskich gołębi, to jastrzębiami była druga frakcja SKL, z Kazimierzem Ujazdowskim, Wiesławem Walendziakiem i Mirosławem Styczniem, oraz ich koledzy z ZChN – Marek Jurek, Marian Piłka, Michał Kamiński. Ci z kolei głosowali podobnie do Jarosława Kaczyńskiego i Ludwika Dorna. OK, to mamy przyszłą PO i przyszły PiS? A gdzieś obok, na socjalno-tradycjonalistycznym skrzydle AWS, była jeszcze Konfederacja Polski Niepodległej (KPN) Adama Słomki i środowiska wspierane przez Radio Maryja. To z tej grupy oraz z ROP ukształtowała się grupa przyszłych partnerów Romana Giertycha w Lidze Polskich Rodzin. Z tej listy kandydowali w 2001 roku m.in. Antoni Macierewicz i Jan Olszewski. Ale to były układy towarzyskie? Biznesowe? Łączyły ich jakieś spójne pakiety ideologiczne? To były grupy spojone wspólnymi głosowaniami – czy to w sprawie sojuszu z UW, czy to IPN i lustracji wymiaru sprawiedliwości – ale też podobnymi komentarzami w kuluarach, językiem, również przyjaźniami, i jeszcze silniej antypatiami, które szły w poprzek formalnych przynależności partyjnych. Łączyły ich poglądy na to, jakie są przyczyny choroby AWS i co się wkrótce wydarzy… A jakieś ideologie polityczne, wizje państwa? Na pewno mieli dogadane między sobą diagnozy sytuacji w kraju, ale to nie są ideologie jako opowieści porządkujące wyobraźnię mas, tylko swego rodzaju wspólnoty epistemiczne. Oni dogadywali się bez słów, mówili wspólnym językiem, podobnie widzieli rzeczywistość i oceniali innych polityków. Przegadali to sobie wszystko nocami w trakcie różnych głosowań i mieli do siebie zaufanie. No właśnie, to były – bardzo istotne dla zrozumienia polityki w latach 90. – sieci zaufania. W sensie osobistego? Warto pamiętać, że Kaczyński miał doświadczenie utraty wpływu na Porozumienie Centrum po roku 1997 i kiedy potem tworzył PiS, to ograniczył członkostwo w pierwszej fazie do kilkudziesięciu osób. Czyli mamy po prostu grupy polityków, którzy sobie ufają oraz lubią bądź nie lubią tych samych ludzi. I wiedzą zarazem, że nie mają innego wyjścia niż założyć własne ugrupowanie, bo z dotychczasowych list prawicy się do Sejmu nie załapią? W 2001 nie tylko spadają notowania, ale też naruszona zostaje spójność AWS i UW jednocześnie. Głównie wskutek błędów kierownictwa, czyli Mariana Krzaklewskiego i Bronisława Geremka, którzy myśleli, że można tymi formacjami rządzić jak na początku i np. wyciąć z władz partii wszystkich ludzi Tuska, jak to zrobił Geremek w Unii Wolności. Czyli wszystko rozbija się o personalia? Ten moment zbiega się też z działalnością komisji sejmowej ustalającej nowe reguły finansowania partii, w której pracują Jan Rokita i Ludwik Dorn. AWS przegapił ten moment kompletnie, a przecież finansowanie z budżetu stwarzało warunki do podejmowania ryzyka: jak spróbujecie i się wam uda, to już potem będziecie dobrze żyli. Tylko wejdźcie do parlamentu… Można wziąć kredyt i zmienić partię? Ale czy Dorn z Rokitą, jako ważni potem działacze PiS i PO, piszą tę ustawę z tym zamysłem, żeby mogli na nowo wejść do gry? W sensie produkują prawo pod budowę nowego układu politycznego? Nie, oni pisali ustawę, żeby było lepiej i sprawiedliwiej, czyli bez biznesmenów z walizkami pieniędzy w Sejmie. A potem stali się beneficjentami nowego rozwiązania, tyle że teoria spiskowa tu nie działa. Bo choć ta ustawa to jest game-changer, to procesy umożliwiające powstanie nowych formacji były wcześniejsze i wspólnota poglądów też ukształtowała się wcześniej. Przypomnijmy: nowa ustawa pozwalała na zwrot kosztów kampanii wyborczej do pewnej kwoty, a także uzależniała dotację na działalność partii od wyniku. Dzięki temu, jak rozumiem, można np. pożyczyć pieniądze na wybory i nie bać się osobistego bankructwa, oczywiście pod warunkiem, że się przekroczy odpowiedni próg… A na dłuższą metę sprzyjało to konsolidacji ugrupowań.  Tak, ale też dawało kierownictwu partii możność nieliczenia się z tymi, co przynoszą pieniądze na kampanie. Dotąd, czyli w latach 90., było ważne, ile i który poseł zbierze – czasem od małych, lokalnych biznesmenów, a czasem od większych oligarchów, którzy dawali na kampanię, żeby mieć swojego posła w Sejmie. Większych, czyli których? Nie wiem. Ale była masa plotek. Wtedy mówiło się o Aleksandrze Gudzowatym, ale fantazjowano w kuluarach praktycznie o każdym. O części posłów AWS można było usłyszeć, że są z PPS, czyli Polskiej Partii Solorza, ale tu można było mieć wsparcie niekoniecznie finansowe, a po prostu przychylność mediów. Niemniej partie skądś te pieniądze musiały brać, bardziej lub mniej oficjalnie. I myślę, że więcej środków trafiało do konkretnych posłów, niekoniecznie od oligarchów. I jak rozumiem, ustawa o finansowaniu partii zmniejszała relatywne znaczenie takich źródeł. A co to były te „ukryte sprężyny”, o których pan wspomniał przy okazji tworzenia PO? Służby? Gromosław Czempiński, szef UOP z lat 1993–1996, faktycznie opowiadał, że pomagał Platformie, ale szczegółów nie znamy. Warto pamiętać, że ta pierwsza faza tworzenia PO była improwizacją w błyskawicznym tempie. Mówiło się o sporej roli Jacka Merkla, polityka pierwszego KLD, a potem raczej człowieka biznesu. Sporo pomógł akces Artura Balazsa i jego części SKL… Balazs był w latach 90. dość potężnym przedsiębiorcą rolnym, można powiedzieć, latyfundystą na miarę polskich możliwości. PO miał finansować duży, acz polski biznes?  Nie, tu akurat chodziło o partię z jej strukturą, nieco dziś zapomnianą. W Stronnictwie Konserwatywno-Ludowym to „K” oznaczało ludzi w rodzaju Aleksandra Halla czy Wiesława Walendziaka, a więc wielkomiejskich konserwatywnych inteligentów. Ale już to „L” było częścią dawnej „Solidarności” rolniczej i miało ogromne wpływy na prowincji. Jeden z posłów, Ireneusz Niewiarowski, był szefem Stowarzyszenia Sołtysów, robił świetne wyniki w województwie konińskim, inni podobnie – w nowosądeckim czy na Mazowszu. Razem z wpływami takich ludzi jak Paweł Adamowicz, którego środowisko tworzyło w Gdańsku lokalną partię władzy, czy Jacek Karnowski z Sopotu to było coś – zwłaszcza na tle dawnego KLD, które na początku XXI wieku było już tylko cieniem dawnej partii biznesu… Podsumujmy: tracą w sondażach AWS i UW, do tego ich liderzy nie chcą dzielić się władzą, a na założenie czegoś nowego nie trzeba jeszcze milionów monet. A do tego jedna z tych partii, czyli Unia Wolności, jako „partia ludzi przyzwoitych” tkwi mentalnie w poprzedniej epoce i nie daje nadziei na postęp? A, to ostatnie to niekoniecznie. Owszem, Tusk i jego koledzy mogli być zmęczeni faktem, że muszą się ciągle dogadywać ze starszym pokoleniem liderów i czekać nie wiadomo ile na swoją kolej – ale też Unia Wolności w latach 2000–2001 to już nie jest dawna Unia Demokratyczna, czyli partia inteligenckiej części Komitetów Obywatelskich przy Lechu Wałęsie… W tej formie ona przestała istnieć wówczas, gdy 1995 roku Balcerowicz odebrał przywództwo Mazowieckiemu, a struktury partii zaczęły przypominać bardziej to, co widzieliśmy u biznesmenów z KLD. I ja myślę, że ta UW, jakiej chciał Balcerowicz, była bardzo podobna do PO, której chciał Olechowski. No to czemu nie szli razem? Budować coś nowego to zawsze ryzyko. Chodziło o to, że ambicje osobiste przeważyły?  Pamiętajmy, że UW nie dość, że nie wystawiła swojego kandydata na prezydenta w 2000 roku, to jeszcze nie poparła Andrzeja Olechowskiego. Istnieje teoria, że to po to, by umożliwić zwycięstwo Aleksandrowi Kwaśniewskiemu w pierwszej turze. Wiązano to nawet ze zgłoszeniem przez Kwaśniewskiego kandydatury Balcerowicza na prezesa NBP. Końcówka AWS to był bardzo powikłany układ personalno-polityczny. Żeby było śmieszniej, Donald Tusk też Olechowskiego wtedy nie popierał. Mazowiecki: Ludzie, u których silny jest pewien etos, nie mają dziś w polityce łatwo A tu nagle Olechowski zgarnął 18 proc. A jak wiadomo, partie, co nie wystawiają kandydata w wyborach prezydenckich, mocno tracą.  I wtedy pojawiło się prawdziwe okno możliwości przed KLD, czyli Tuskiem i Janem Bieleckim. Jakbyśmy się dogadali z Olechowskim − kombinowali − mieli Płażyńskiego, który jest dość popularnym marszałkiem Sejmu z AWS, to nagle nie jest nam już szkoda Unii Wolności. Pojawił się zatem praktyczny pomysł na przetrwanie. I szansa pokazania Geremkowi z Balcerowiczem wielkiego wała, w rewanżu za to „wielkie wycięcie” z partii? Ale dlaczego właściwie prof. Geremek pousuwał ludzi Tuska? Nie mogli się dogadać? Patrząc na rzecz powieściowo: Geremek nie uznał prawa do walki o stanowisko szefa Unii w takim stylu, w jakim podjęło ją środowisko dawnego KLD. Właściwie to Tusk powinien chyba, rywalizując z nim, okazywać zakłopotanie i poczucie winy. Że w ogóle śmiał stanąć do konkurencji? To było przenoszenie hierarchii z końca lat 80. w realia demokratyczne. Kilka lat wcześniej nie wytrzymał tego Kaczyński, teraz Tusk. I oto facet, którego Bronisław Geremek skazał na nieistnienie, dostaje nagle wielką szansę. Oczywiście nie z perspektywą budowy politycznej hegemonii, tylko pokazania „wujkowi Bronkowi”, że się mu nie daliśmy. To tej publiczności chciano coś udowodnić, a nie zagrozić Millerowi z Kwaśniewskim, którzy właśnie szli zebrać całą pulę. Ja nie mam nic, ty też, a i tak zbudujemy coś nowego? Był kapitał wyborczy Olechowskiego, trochę struktur w UW i AWS, no i sporo nowych twarzy, które weszły do polityki właśnie w tamtych prawyborach. Plus nadzieja na refinansowanie wydatków wyborczych. A jednocześnie pozbyli się kurateli profesorów, odmłodzili kadry – to było modne hasło wtedy – no i otoczyli się samorządowcami, różnymi lekarzami, przedsiębiorcami lokalnymi i wystartowali. Z programem liberalnego populizmu. Tak: zmniejszenie liczby posłów, likwidacja drugiej izby parlamentu, nawet partii nie założyli, co by nie brać za dużo pieniędzy podatników… Ale wynik był poniżej oczekiwań – wprawdzie drugie miejsce, ale tylko 12,7 proc., czyli o prawie 1/3 mniej niż samodzielny wynik Andrzeja Olechowskiego rok wcześniej. A jak policzymy głosy, to niewiele więcej niż połowa. Mimo wszystko grubo powyżej AWS i Unii Wolności razem wziętych.  Tak. Powtórzmy, że grupie ludzi z PO, ale też z PiS, chodziło wówczas o przetrwanie bez konieczności dogadywania się z hegemonami. Bo zimą i wiosną 2001 roku to, że tamci w ogóle nie wejdą, to się jednak nie mieściło w głowie. Krzaklewski w 2000 roku poniósł klęskę, ale jednak miał te bezpieczne 13 proc., więc w AWS liczono na więcej. Tłumaczono, że przewodniczący jest nielubiany, więc z bardzo popularnym Kwaśniewskim nie miał szans, a teraz na pewno się odbiją. Kiedy pracowaliśmy nad ordynacją – byłem wtedy doradcą SKL – wprowadzaliśmy system liczenia Sainte-Laguë i ostrzegaliśmy przed progiem, to posłowie AWS mieli za złe, że uprawiamy defetyzm. Kto tu jest prezesem, czyli o co chodzi w farsie z Porozumieniem Bo ten system relatywnie osłabia zwycięzcę, a wzmacnia słabsze partie w relacji do systemu D’Hondta? Tak. I ja słyszałem, że co to za głupota, żeby wzmacniać ordynacją słabeuszy. W końcu jednak na pół roku przed wyborami połapano się, że chyba nie będzie cudu, i wprowadzono system, który pozbawił SLD samodzielnego zwycięstwa. AWS do końca liczyła jednak, że tragedii nie będzie, bo poszli jako koalicja – w efekcie, mimo że przekroczyli próg 5-procentowy, to do Sejmu nie weszli. Bo sami wybrali sobie 8 proc. Za to wszedł PiS, druga z formacji powstałych na gruzach AWS. Tu zadziałał podobny mechanizm? Na pewno zadziałał odruch, że „my nie pozwolimy się skreślać Krzaklewskiemu z list”, a momentem przełomowym było wyrzucenie z rządu Jerzego Buzka Lecha Kaczyńskiego i opowiedzenie się części działaczy AWS po jego stronie. Przypomnijmy, że chodziło o nadzorowane przez ministra Kaczyńskiego śledztwo przeciw oficerom UOP, których premier próbował bronić po ich aresztowaniu. Ale to wszystko było miesiąc po tym, jak Prawo i Sprawiedliwość powstało, w lipcu 2001. Umówmy się, PiS by zapewne nie było, gdyby Kaczyńskiego Jerzy Buzek najpierw do tego rządu nie wziął, co też nie było efektem jakiegoś chytrego planu, tylko podobno podpowiedzi minister Teresy Kamińskiej, że może Kaczyński by się nadawał na ministra sprawiedliwości. Bez tego PiS nie dostałby napędu – a u Buzka Lech Kaczyński pokazał się jako ktoś z pomysłem na skuteczność resortu i przezwyciężenie imposybilizmu poprzedników. Podsumujmy. W 2001 wali się stary układ koalicyjny antykomunistycznej prawicy z wolnorynkowym centrum, po prawej stronie wchodzą do gry nowe partie. Do tego silna jest frakcja eurosceptyczna – Samoobrona i Liga Polskich Rodzin. SLD jest u szczytu potęgi, ale od tego momentu sukcesywnie traci poparcie; w tle mamy końcówkę negocjacji akcesyjnych i wejście Polski do Unii Europejskiej. Jak to się dzieje, że nagle dwie partie złożone z ludzi zasiadających kiedyś w jednym klubie, o z grubsza podobnych poglądach, czyli PO i PiS, tak się konfliktują, a później polaryzują scenę polityczną?  To nie od razu, konflikt PO–PiS ujawnia się tak naprawdę po 2004 roku, kiedy na horyzoncie pojawia się perspektywa rządzenia. Wcześniej, w roku 2002 są bardzo ważne wybory samorządowe. Pierwsze, kiedy wybiera się bezpośrednio wójtów, burmistrzów i prezydentów.  Tak, ale też będące ważnym doświadczeniem dla elit partyjnych. Oto bowiem PO i PiS idą do wyborów sejmikowych i innych razem, na wspólnych listach i… dostają w tyłek. A jeśli gdzieś idą osobno, to mają bardzo dobre wyniki, włącznie z tym, że kandydat PiS, Lech Kaczyński wygrywa w Warszawie, kompletnie pod prąd wszystkich teorii, a Andrzej Olechowski nie wchodzi nawet do drugiej tury, przegrywając jeszcze z Markiem Balickim. Ale wtedy jeszcze to chyba jedni i drudzy, a także ich zwolennicy, najbardziej nie lubili SLD? W końcu to „postkomuniści” rządzą, a jeden nasz kolega dziennikarz mawia w tamtych czasach, że Polska jest wręcz krajem jednej partii i jednej gazety… Tak, ale jedni i drudzy zorientowali się, że ich wyborcy myślą inaczej. I łatwiej zdobyć nowych wyborców na konflikcie niż na współpracy, tylko w 2003 i 2004 był inny klimat. Inny niż dziś. Dziś niby wszyscy w opozycji najbardziej nie lubią PiS, ale przecież nie ma większej przyjemności dla posła PO niż zdyskredytować kogoś z PSL czy Lewicy – i wzajemnie. Wspólny wróg nie cementuje, tak jakby się mogło wydawać. Niemniej istotne jest też i to, że w 2002 AWS i UW kończą kariery, a i SLD nie wygrywa tak, jak miał wygrywać, w tym w kilku swoich bastionach, jak Wałbrzych czy Koszalin. Coś się zaczyna otwierać, ten 2002 rok to zapowiedź nowej ery. Ale otwiera ją publikacja w „Wyborczej”… Ustawa za łapówkę, czyli przychodzi Rywin do Michnika – tekst wywołujący trzęsienie ziemi, opublikowany w końcu grudnia 2002 roku. Czym zatem jest wtedy dla nich SLD, dla Platformy i dla PiS? Opozycja, jeszcze do tego solidarnościowej proweniencji, najbardziej chyba zyskuje, jak bije mistrza, a nie naparza się między sobą? Dla PO i PiS SLD jest oczywiście głównym wrogiem. Ale obie partie bardzo mocno obawiają się też Samoobrony. Momentami wręcz histerycznie. Wybór Andrzeja Leppera na wicemarszałka Sejmu traktują niemal jak koniec demokracji. Ale kryzys SLD tworzy rzeczywiście klimat wielkiej zmiany. Między PO i PiS trwa początkowo miodowy miesiąc i wzmacnia się w czasie obrad komisji Rywina w 2003 roku. To się jednak naturalnie kończy przy rozpadzie Sojuszu, kiedy wiosną 2004 roku powstaje partia Marka Borowskiego SdPl, a potem SLD uzyskuje słaby wynik w pierwszych wyborach europejskich. Dla SLD zaczyna się wtedy gra o przetrwanie w systemie politycznym, a nie o hegemonię. I wtedy nie ma już sensu walić w upadające imperium… Wtedy – może przeceniam rolę jednostki w historii, ale niech tam – duet Adam Bielan – Michał Kamiński przynosi Kaczyńskiemu konkluzję, że odtąd będziemy zarabiać na ostrej grze przeciwko PO. Na tym skupiona była kampania 2005 roku, przede wszystkim prezydencka. Choć oczywiście niektórzy w tych partiach jeszcze wierzyli, że może będą wspólnie rządzić, a po wyborach rozegrają się jeszcze melodramatyczne sceny negocjacji między Janem Rokitą a Kazimierzem Marcinkiewiczem. A ta cała „Polska solidarna” przeciw „liberalnej” to był konstrukt wymyślony na kampanię? Taka prawda ekranu, czy też zbiegało się to jakoś z rzeczywistymi programami tych partii? Zdecydowanie był to twór kampanijny. PiS było wtedy partią dość mocno rynkową, to nie było przecież żadne „socjalne” skrzydło w AWS, bo ci poszli raczej do LPR. Ministrowie rządu Marcinkiewicza tacy jak Zyta Gilowska czy Andrzej Mikosz byli bardziej liberalni niż np. Michał Boni. Samoobrona wciąż nieprzedstawiona To co ich różniło naprawdę? PiS wyróżniał stosunek do rozliczania komunizmu, restrykcyjna polityka karna, w tym poparcie dla kary śmierci, co zresztą rodziło pewne problemy na styku z nauką Kościoła. PiS-owski populizm pierwszego okresu na tym się koncentrował – i oczywiście na zwalczaniu korupcji. Plus pewien eurosceptycyzm, choć Prawo i Sprawiedliwość ostatecznie poparło wejście Polski do Unii Europejskiej. PO, jak rozumiem, była konserwatywna, acz bardziej… letnia w sprawach kościelnych? Nie no, Platforma uznała dekalog za „rdzeń swojej ideologii” i − jako jedyne ugrupowanie w Polsce − jeździła na partyjne rekolekcje. Ale przecież Donald Tusk był raczej… indyferentny religijnie.  Rekolekcje to mógł być akurat pomysł małopolskiej PO, która jest po prostu partią Kościoła, zresztą trudno, by było inaczej, jeżeli trzech tamtejszych liderów partii – Sowa, Raś i Kracik – ma braci księży, w tym wysoko postawionych w kościelnej hierarchii. W Małopolsce to była partia mająca dobre kontakty z Kościołem, jak znaczna część dawnej opozycji solidarnościowej. Kościół krakowski nie był wtedy radiomaryjny – jeszcze przed objęciem krakowskiego arcybiskupstwa przez Dziwisza Jan Rokita kreślił dystynkcje na „Kościół łagiewnicki” i „Kościół toruński”. A PiS dopiero budował swoje relacje z tym drugim, wypierając LPR Giertycha. Jak na ten nowy układ odpowiadają media? Afera Rywina uderzyła i w „Gazetę Wyborczą”, i w SLD, czyli wspomniane „jedną partię i jedną gazetę”. Która z partii lepiej się w tym odnajduje? Ważniejsze od osłabienia „Gazety” jest pojawienie się całodobowych stacji informacyjnych. To jest prawdziwa rewolucja, która zmieniła wszystko: gdyby komisja Rywina nie była nadawana na żywo, to jej efekt musiałby być słabszy. TVN24 postawił wówczas wszystko na transmitowanie całości. To z kolei wymusiło działanie na publicznej TVP3, która nie mogła sprawy zupełnie przemilczeć – standardy były mimo wszystko bardzo odmienne od dzisiejszych – więc obrady częściowo transmitowano, choć dotyczyły one przecież w jakimś stopniu szefostwa tej telewizji. Czyli to media informacyjne pozwoliły się wybić nowemu układowi i dobiły ten stary? To było coś więcej. Nastąpiła zmiana samego wzorca rywalizacji, odtąd wyborcy postawili na partie skonsolidowane, mówiące jednym głosem, a nie wielobarwne. Więcej też się płaci za lokalne afery korupcyjne, tak jak Sojusz Lewicy Demokratycznej za notabli ze Starachowic czy Opola. To się zbiegło również z tabloidyzacją, która prymitywizuje przekaz, a politykę ostatecznie zamieniła z deliberacji w walkę. I już nie tylko TVN24, ale też „Fakt” i „Super Express” znaczą więcej niż „Gazeta Wyborcza”? Leszek Miller był chyba ostatnim premierem, który czytał „GW”, przejmując się, co o nim napisała, zwłaszcza jeżeli robiła to piórem Adama Michnika. Tusk już na pewno się tym nie przejmował. Nawet jak wiele lat później wypowiadał swoje słynne słowa o tym, że ktoś przełożył wajchę, to była gdzie indziej… Ikonowicz: 30 lat powtarzam, że człowiek biedny nie jest wolny. Przyszedł Kaczyński, powiedział to samo i wygrał W TVN i TVN24. Prędzej. Przy czym nie chodzi o realny ośrodek decyzyjny – pamiętne zdanie Tuska o przestawieniu wajchy oddawało raczej stan jego napięcia nerwowego. Niemniej media telewizje stają się kluczowe, a TVN24 nadaje wówczas tempo życiu politycznemu. Przerywanie zwykłych programów konferencjami prasowymi jest atrakcyjne, a zupełnie nowym standardem jest, że nie wszystkie wydarzenia polityczne się przebijają. Już nie, że na jedynce nie napisali… Tylko że TVN nie pokaże na żywo – konferencji, wypowiedzi, jakiejś inicjatywy. Wtedy też kończy się pokazywanie Sejmu na żywo, który przez lata leciał na Dwójce do obiadu, przez co porządek Sejmu dzielił się na czas telewizyjny i pozostały. Odtąd w Sejmie trzeba było zrobić coś bardzo skandalicznego, żeby media to zauważyły, i to zmieniło politykę mocniej niż przetasowania partyjne. Bo także w związku ze zmianą komunikacyjną nasiliło się zjawisko jedynowładztwa partyjnego. Z czego to wynika? Partie robią się autorskie przez to, że np. PO jest widziana jako partia Tuska. Okazało się, że można pozbyć się Olechowskiego, Płażyńskiego, Rokity – i to nie zmniejszy poparcia dla całości. Po prostu partie postrzegane są tylko przez swoich liderów. I to samo jest z Kaczyńskim. Wynik PiS bez Marka Jurka, bez Ludwika Dorna czy nawet popularnego wówczas Kazimierza Marcinkiewicza jest zawsze taki sam. Ta wiedza jakoś demoralizuje, otwiera drogę do jedynowładztwa. Ale skąd ta siła? Z telewizji informacyjnej i tabloidu? Lider jest partią, bo trzyma całą kasę i prawo ustalania list – czemu miałby się władzą dzielić? Poza tym mam wrażenie, że polityka psuje wówczas Tuska i Kaczyńskiego w ten sposób, że oni widzą działaczy lokalnych swoich partii jako dawnych „baronów”, którym o żadne idee nie chodzi. A ponieważ ze względu na nowe finansowanie partii liderzy mogą się wyemancypować spod ich wpływu, to od razu stwierdzają, że w partii ma być dworsko i monarchicznie. Partie i zarządy nie tracą już czasu na jakieś narady, deliberacje – decyzje podejmuje prezes i jego otoczenie. Z każdym rokiem coraz bardziej. OK, czyli mamy wizerunek partii filtrowany przez tabloidy i telewizję, mamy scentralizowane finansowanie. I to wtedy zaczyna się dominacja marketingu w polityce? Początki były wcześniejsze, bo przecież już Aleksander Kwaśniewski w 1995 miał bardzo profesjonalną kampanię z francuskimi ekspertami. Ale taka profesjonalizacja, z jaką mamy do czynienia dzisiaj, zaczęła się właśnie w latach 2004–2005. Jeszcze do 2004 roku jakiś inteligentny członek zarządu partii mógł przyjść na posiedzenie i snuć koncepcje czy wizje nieoparte na niczym, bez badań. Później Bielan z Kamińskim zyskują przydomek spin doktorów i podnoszą poprzeczkę. Oleksy: Plan Kwaśniewskiego nie wypali bez SLD Zaczynają mieć większy wpływ na partie niż starzy działacze? Pamiętam, jak Jan Rokita w Śniadaniu Radia Zet powiedział do Adama Bielana, że on reprezentuje najgorszy gatunek polityka, że dla tak bezdennie cynicznych ludzi nie powinno być miejsca w polityce. I mówił to nie dlatego, że on był z PO, a Bielan z PiS, jak by to było dzisiaj. Po prostu dla ludzi pokroju Dorna czy Rokity oznaczało to kres ich miejsca w polityce, oni ze swoją wiedzą i postawami byli odtąd niepotrzebni. Bo potrzebni byli fachowcy od wizerunku? A poza tym poseł, co przeczyta partyjny przekaz dnia opracowany przez biuro partii czy klubu. Oczywiście, jak już się rządzi, to trzeba mieć jakichś ministrów i mimo wszystko nie da się państwem rządzić wyłącznie przy pomocy posłusznych funkcjonariuszy. Niemniej do polityki sejmowej tacy ludzie, którzy mają własne zdanie czy koncepcje, po prostu się nie nadawali. Obok zmiany w mediach i nowych reguł finansowania partii na początku XXI wieku sporo nowego wydarzyło się w samorządach, mówił pan o bezpośrednich wyborach liderów miast i wsi. Rozumiem, że to wzmocniło ich względem rządu centralnego? Te wybory z 2002 roku bardzo zmieniają Polskę, także na poziomie wojewódzkim, bo o ile sejmiki w latach 1998–2002 nie mają pieniędzy, o tyle później zaczynają mieć. I to te rozwojowe, europejskie. Do roku 2002 dla społeczności lokalnej liczy się wizyta ministra, później ważny jest raczej marszałek lub chociaż członek zarządu województwa. On jest ważniejszy, bo przywozi realne pieniądze, może wpisać daną rzecz do regionalnego planu operacyjnego. To jest nowa podstawa klientelizmu… Ale skoro liderzy lokalni mają większą legitymację, a do tego nie ubiegają się o środki w Warszawie, tylko w stolicy województwa, to chyba mogą się trochę wymknąć szefom swoich partii, którzy chcieliby ich kontrolować? Stają się bardziej samodzielni? A właśnie nie, bo realna samodzielność finansowa dotyczy głównie dużych miast. Stamtąd owszem, można lekceważyć partyjne sugestie i instrukcje, jak to robił np. Rafał Dutkiewicz we Wrocławiu, w końcu próbując się nawet jakoś odegrać na układzie rządzącym. Z czego to wynika? Stolice województwa mają dużo pieniędzy i zasobów, nawet w stosunku do całych województw. A ich szefowie mają ponadto formalną niezależność, dlatego lepiej być prezydentem Krakowa czy Gdańska, nie mówiąc o Warszawie, niż kimkolwiek innym – no może poza prezesem Kaczyńskim. Inaczej niż np. premier, minister lub zwykły poseł, prezydent miasta z nikim nie musi dzielić się władzą, i ma do dyspozycji ogromne środki. Czyli samodzielny jest tylko prezydent metropolii. Największych i dużych miast. Za to w mniejszych ośrodkach pieniądze na rozwój to niemal wyłącznie środki z funduszy europejskich, a te zależą od władz wojewódzkich pozostających najczęściej pod kontrolą struktur partyjnych, więc klientelizm w partii się jeszcze umacnia. No to opowiedzieliśmy, jak się zaczęła nowa polityka w Polsce, jak się zaczęło to, co dziś – być może – właśnie się kończy. Ludzie zostali z grubsza ci sami, ale zmieniły się media, układ sił w partiach i same partie, finansowanie. Dwa najważniejsze ugrupowania, które wówczas powstały, w ciągu kilku lat zbudowały hegemoniczny duopol, a jedna z nich najwyraźniej próbuje zmienić ustrój. No i minęło 20 lat. Może czas na powtórkę z rozrywki i jakieś nowe rozdanie? Widać jakieś podobieństwa do tamtej sytuacji? Nie. Nie ma takiego jak kiedyś w AWS rozkładu w partii rządzącej. Nie ma wyrazistych różnic poglądów. Bo tych w ogóle jest mało. Za to po stronie opozycji rozkład jest mało twórczy, Platforma ciągnie jeszcze mocą bezwładu i długiego trwania. Trudno nawet stwierdzić, o co się wewnątrz spierają. A wtedy, w AWS były, owszem, podziały spółdzielniano-układowe, ale też ideowe. No i rekrutacja posłów, kulminująca w Sejmie III kadencji, była zupełnie inna, bo tam jednak byli politycy z poglądami i zdolnością formułowania alternatyw. Ich przekonania bywały wręcz obciążeniem w grze, za to teraz politycy są zupełnie wolni od takich obciążeń… W sensie, że nie mają żadnych poglądów? Poza małymi grupami, które traktowane są jak dziwadła, jak np. pewien lewicowy think tank, który pod szyldem partii wszedł do parlamentu, ale wciąż się zachowuje jak think tank. Dzięki temu lewica jest rozpoznawana jako ci posiadający poglądy, i to dość zróżnicowane, ale poza nimi – może jeszcze poza Konfederacją – nikt nie ma mocnego zabarwienia ideowo-politycznego. Oczywiście, są pewne stałe dystynkcje, bo np. poseł PSL nie może być przeciw rolnikom, ale już jakby pogrzebać przy sprawach polityki społecznej czy gospodarczej, to nie byłoby tych różnic zbyt dużo. Przecież w Platformie właśnie się żrą o aborcję.  To dobry przykład, bo to nie jest kwestia poglądów politycznych, ale przekonań religijnych lub światopoglądowych. To są znaczące różnice, ale z nich nie wynikają żadne koncepcje ani programy. Ani od strony jakichś frakcji, ani od ich potencjalnych przywódców nie słychać pomysłu na nowe opowiadanie rzeczywistości. Nie ma też żadnego przełomu o charakterze strukturalnym, jak np. ustawa o partiach w 2001 roku; nie zaszło nic, co by na nowo ustawiło krajobraz medialny. I co najważniejsze – mimo kiepskiej sytuacji PiS – nie ma, powtórzę, rozpadu w partii rządzącej… Napięcia są, ale z sojusznikami. No jak to, a te wszystkie tarcia w Zjednoczonej Prawicy? Są przecież różnice w myśleniu o przyszłości. O tym, kto przejmie masę spadkową po Kaczyńskim. W sensie: o przyszłości Zbigniewa Ziobry? Pytanie, kto przejmie masę spadkową, nie jest tak fascynujące, bo nie widzę pretendentów, którzy byliby wystarczająco utalentowani i zarazem tak osadzeni w partii, by odegrać tę rolę. Adam Bielan może wymyślić ciekawe opowieści dla PiS na przyszłość, ale nie stanie na czele całego obozu… Matyja: Lewica mogłaby być partią udanej transformacji sektora publicznego I nie ma realnych podziałów? Takich, z których starcia coś może wyniknąć? Z jakiejś, powiedzmy, wojny frakcji tradycjonalistyczno-socjalnej, czyli Ziobry i Radia Maryja z, umownie, narodowo-kapitalistyczną, powiedzmy, Morawieckiego? W PZPR czasów Jaruzelskiego było dużo więcej ciekawych programowo podziałów niż w Zjednoczonej Prawicy dzisiaj, a przecież oni wtedy uważali, że panuje marazm ideologiczny. W tym, co mówią i piszą bliscy PiS publicyści, ale też politycy, panuje obsesja kierownictwa partii. Wszyscy mówią do jednego człowieka i zastanawiają się, co Kaczyński o tym pomyśli, jeśli usłyszy. No a co z tym Ziobrą? Skoro jego przyszłość, jak pan mówi, ma znaczenie? Zjednoczona Prawica uległa ziobryzacji ideowej i strategicznej, bo Kaczyński nie produkuje żadnych nowych idei od kilku lat, a idee Morawieckiego są takie sobie, może nadają się do TVP Info, a i to nie zawsze. Jedyne idee generuje właśnie Ziobro, są przy tym dość wyraziste, więc może opanowywać pisowski stan umysłu, nawet jeśli nie zagarnia partii personalnie. Mamy więc postępy ideowe ziobryzmu i defensywę kaczyzmu. Ale coś ten Kaczyński jednak mówi, wywiadów udziela. Że LGBT, że Niemcy, że polonizacja mediów potrzebna… To przestało być ideologią partii, bo treść jego przemówień to taki ziobryzm starego pokolenia, coś jakby w II RP Stanisław Grabski na stare lata zaczął się fascynować młodymi z ONR, albo przynajmniej próbował konkurować z nimi na radykalizm. To jest kompletne dziwactwo, ale wszyscy siedzą cicho, bo boją się odezwać – weszło im to w nawyk, więc już może nigdy nie będą zdolni wytworzyć jakiejś nowej opowieści. Dwadzieścia lat temu ważni politycy przestawali czytać „Gazetę Wyborczą” i przestawiali się na oglądanie TVN. A dziś?  Dziś upowszechnił się wzorzec polityka, który w ogóle niczego nie musi czytać, nie bardzo nawet śledzi debatę w mediach elektronicznych, bo ma po prostu swoje do powiedzenia wedle przekazu dnia. Ani polityk rządowy, ani ten z opozycji nie muszą się też przygotować przed programem. Bo chodzą tylko do przyjaznych mediów? Bo cała potrzebna mu wiedza jest generowana na poziomie partyjnego centrum. A to z kolei nie wymaga uważnego obserwowania rzeczywistości, mam nawet wrażenie, że pewne stępienie uwagi i wrażliwości może dziś pomagać w przetrwaniu. Takie przystosowanie do długiego okresu sztampy, rutyny, kiedy lepiej nie powiedzieć nic niż coś, co spowoduje kłopoty. W sensie, że centrali się nie spodoba? Dwadzieścia lat temu, kiedy poseł zmieniał barwy polityczne, to długo wcześniej było widać, że coś mu przeszkadza, że mówi w inny sposób niż dotychczasowi koledzy z partii czy frakcji. A czy widać coś było po takiej Joannie Musze? Możemy podejrzewać, że ludzie inteligentni kiedyś się odwiną. Ale zanim to nastąpi – jedynie wymownie milczą. To bardzo ważny znak czasu w grze, w której nie bardzo się ceni indywidualności… Poza liderem.  Poza liderem, ale i z tym bywa różnie. Nie chcę się znęcać nad Budką, ale on nie wnosi do wizerunku PO nic; z kolei na lewicy poza zastąpieniem Czarzastego Zandbergiem trudno sobie wyobrazić jakąś zmianę, która nie byłaby przyjęta wzruszeniem ramion lub wręcz jako wyraz implozji partii. Ja się upieram przy tezie, że wszystko, co ciekawe, wszelkie bodźce do zmiany przyjdą spoza gry partyjnej. Po prostu za mało jest idei w polityce i również dookoła niej, w bezpośrednim zapleczu, nic inspirującego nie widać. To zanim „skąd zmiana”, dopytam jeszcze: skoro nie ma niczego, pustka zupełna, to wokół czego organizuje się dziś polska polityka? Wokół Kaczyńskiego – kontra reszta świata? Przed laty, na użytek swojej pracy habilitacyjnej zbudowałem model z „ośrodkami politycznymi”, by znaleźć wspólny klucz do lat 90. i nowej epoki. Partie – z wyjątkiem PSL – są w nim problematyczne i przemijają, ale ośrodki są bardzo wyraźne. To one prowadzą grę. Dziś w polityce ciekawe jest to, czy Szymon Hołownia zbuduje ośrodek, który przetrwa pierwszą sejmową kadencję. To jest stawka, o którą gra po dobrym wyniku w wyborach prezydenckich. A potem się zobaczy? Ale co to jest ten „ośrodek polityczny”? To jest lider i otoczenie, którzy mają wspólny pomysł na grę o charakterze centralnym, czyli grę o władzę. I mają zdolność przetrwania dekoniunktury. W takim razie kto by to był dziś? Kto ma pomysł na grę o władzę? To jest istota problemu, bo często zastanawiamy się, czy są takie ośrodki po stronie opozycji, czy jest tylko jakaś nieprowadząca gry masa polityczna. Nie wiem, czy jest to Adrian Zandberg i jego partia, bo Robert Biedroń na pewno już nie jest, co do Czarzastego, to nie mam pewności, ale pewnie by chciał. I czasami się tak zachowuje. A u tych wciąż większych? W PO nie ma dziś takiego ośrodka, bo Schetyna się zastanawia, czy mu się jeszcze chce, a Trzaskowski może chce, ale mu nie idzie, więc przestaje… No to jest skala naszego dramatu w zestawieniu ze skalą determinacji Kaczyńskiego czy kiedyś Donalda Tuska. Ale najciekawszy w tym wszystkim jest PSL, bo to jedyna partia w stylu zachodnim, czyli taka, gdzie ośrodkiem jest prezes stronnictwa. I tę prezesurę można wygrać w demokratycznej rywalizacji, nie mając niczyjego pozwolenia. Ale to nie zmienia sytuacji, w której po stronie opozycji nie ma ośrodka zdolnego do prowadzenia gry z Kaczyńskim. No ale siedzą w tym Sejmie, w warszawskim ratuszu, mają posłów, pieniądze. Głosy 10 milionów ludzi. To co, tylko wycinają się nawzajem? No właśnie, i to jest maksimum. Otoczenie kombinuje np., jak wykorzystać to, że Trzaskowski nieźle wypadł w II turze, ale nie do walki o władzę w Polsce, tylko do zmiany układu sił w Platformie. Tu poprzesuwać, tam wykruszyć czyjeś struktury, pokazać jeszcze komuś innego, gdzie jego miejsce. Władza w kraju to jakaś odległa fantazja – gdyby kiedyś, może, jakimś cudem, to byłoby pięknie, ale żeby to był cel życiowy, to niekoniecznie… Groteskowa TVPiS jako największe zaniechanie Donalda Tuska I to wszyscy? Coś mało się ludzie dziś palą do władzy… Są jakieś próby tworzenia ośrodka politycznego wokół Ziobry, ale wszelkie takie gry w Zjednoczonej Prawicy to stąpanie po kruchym lodzie. Przekonaliśmy się o tym na przykładzie Porozumienia. Szanse Szymona Hołowni rosną właśnie dlatego, że cała ta dynamika pracuje na oczekiwania pod jego adresem. To jest o tyle ciekawe, że dopóki w PO nie ma takiego ośrodka lub są tylko zalążkowe, to on ma szansę zajść daleko. Po prostu ludzie z Platformy mogą chcieć z nim rozmawiać o przyszłości, podobnie samorządowcy, z tych, którzy planują życie na co najmniej 10 lat do przodu – bo to jest horyzont planowania przeciętnego ośrodka. No to mamy tę mapę beznadziei. Skąd może przyjść coś nowego? Strajk Kobiet i skala manifestacji to jest na pewno game-changer społeczny, choć politycznie raczej odłożony w czasie, być może po upływie dekad dostrzeżemy w tej jesieni wielkie, przełomowe wydarzenie. W krótszej perspektywie szanse widzę jednak gdzie indziej. Uff, chociaż tyle. To gdzie? Po pierwsze, że jakieś nowe, ciekawe pomysły odpowiedzi na prawicowy populizm pojawią się w świecie Zachodu. To w półperyferyjnym kraju dość normalne, że raczej importujemy idee i przeszczepiamy na własny grunt. Zwłaszcza że mamy za sobą lata intelektualnego lenistwa oraz że PiS nas mocno sprowincjonalizował, sprawił, że wielu inteligentnych ludzi zajmuje się głównie jego dziwactwami. Ale jakieś pomysły się pojawią, choćby z tego nasłuchu… Trump już został pokonany. Właśnie, choć czujemy chyba, że Biden jako odpowiedź na Trumpa to nie jest coś, co można przenieść łatwo do naszego kraju – że oto my teraz mamy… powiedzmy, swojego Marka Borowskiego. Kilka lat temu Macron wydawał się taką odpowiedzią na populizm, ale dziś wydaje się raczej zużyty, więc bycie polskim Macronem nie zwiastuje tyle, ile kiedyś zwiastowało. A polską Čaputovą? Lubię Słowaków, ale to zły przykład. To nie jest wygrana gra o rządzenie. I bardzo trudno się tym inspirować. Ważniejszy byłby jakiś sygnał, że Zachód sobie radzi, odbudowuje pozycję, a nie traci i podważa jedność. Zwycięstwo Biedna nie kończy historii, może coś ciekawego wydarzy się w Niemczech, będziemy mieli rządy zielonej chadecji. Zobaczymy. W PO konflikt pragmatyków z pragmatykami A poza tym? To znaczy nadzieją, że tam coś wymyślą? Druga rzecz to sytuacja pocovidowa i narracja wokół niej – bo na razie żadnej takiej nie ma. Nikt wciąż nie opowiedział Polakom covidu w jakikolwiek nowy sposób, poza koncepcjami, które byłyby mutacją dyskursów antyszczepionkowych. Nie ma opowieści, która nam tłumaczy, czym był covid i co my z tym zrobimy jako wspólnota. A jak już ktoś to opowie, i ten polski covid, i tę – powiedzmy – zieloną chadecję, to kto ma to ponieść? Może się jednak nie da? Wielu próbowało zrobić coś nowego i się wykładali po 2–3 latach. W czasach powstania PO i PiS ta nowa ustawa o partiach pozwalała przebić się outsiderom, ale dziś chyba trzeba tych pieniędzy mieć dużo więcej… Palikot miał szansę, ale ją zmarnował, po prostu nie ogarnęli elementarnie spójnego przekazu. Petru popadł w finansowe tarapaty, ale nie to było istotą porażki. Kukiz też się zmarginalizował przez finanse… System nadal nie jest zabetonowany, problem w tym, że ci wszyscy nowi przegrywają po pierwszej kadencji. Jest jakieś wspólne źródło tych porażek?  Takie, że wprowadzają do polityki głównie niepolityków. PO i PiS stworzyli politycy, bo ani Tusk, ani Kaczyński nie wierzyli przez moment, że na samych społecznikach, samorządowcach czy liderach opinii można zbudować formację. Mówi pan, że impuls ma przyjść spoza polityki, a potem, że partię da się zbudować tylko z polityków… Impuls do przekształceń musi przyjść spoza niej, ale nie da się zrobić trwałego bytu bez polityków, ludzi z kompetencjami w tej grze. Jeżeli więc Hołownia szuka ludzi w parlamencie, to nie tylko po to, by mieć swoje koło, ale żeby zdobyć kolegów, którzy znają się na tej grze i są do niej przygotowani. Tak też widzę sens sojuszu Razem i Czarzastego – bo to jest ktoś, kto potrafi nie dać się ograć i może ich sporo nauczyć. Bo pewnych reguł w polityce nie da się uniknąć, tak jak nie da się uniknąć grawitacji… Ale to jest błędne koło – jak PO, które idzie do Sejmu pod sztandarem walki z partyjniactwem… Można głosić, że grawitacja jest źródłem nieszczęść, ale nie brać jej pod uwagę w postępowaniu to już zakrawa na szaleństwo. ** Rafał Matyja (1967) – politolog, publicysta, profesor Uniwersytetu Ekonomicznego w Krakowie. 
22^W PO konflikt pragmatyków z pragmatykami^Agnieszka Wiśniewska^15 lutego 2021^https://krytykapolityczna.pl/kraj/platforma-obywatelska-konflikt-aborcja/^Orzeczenie TK i protesty, debata, która się wokół aborcji dziś toczy, wpływają na postawy społeczne. PO to dostrzega i stara się za tą zmianą podążać. I zespół pracujący nad stanowiskiem PO, i grupa podpisana pod listem konserwatystów z tej partii mają jednak z tą reakcją kłopot. Platforma Obywatelska wypracowuje stanowisko w sprawie aborcji. Ponieważ jest to temat, który wzbudza duże emocje społeczne, to wiadomo, że jakiegokolwiek stanowiska PO nie przyjmie, ktoś w partii unikającej raczej zajmowania mocnych stanowisk będzie niezadowolony. Nad stanowiskiem PO pracuje zespół kierowany przez Małgorzatę Kidawę-Błońską. Efektów pracy tego zespołu jeszcze nie ma, ale niezadowoleni już się pojawili. Grupa posłów PO przedstawiła swój punkt widzenia na kwestię rozwiązań prawnych dotyczących prawa do aborcji. W „stanowisku grupy konserwatywnej PO ws. przepisów aborcyjnych”, jak sami podpisani określili dokument, czytamy, że sprzeciwiają się oni „opresyjnemu zaostrzeniu przepisów prawa aborcyjnego, dokonanemu przez PiS w wyroku TK Julii Przyłębskiej”, że państwo powinno wspierać kobiety i rodziny, że powinno też „zagwarantować edukację seksualną i dostęp do antykoncepcji”. Jednocześnie apelują, żeby PO nie zmieniała swojego dawnego, konserwatywnego kursu i opowiedziała za przepisami ustawy z roku 1993, czyli za „kompromisem” aborcyjnym. Cudzysłów jest mój, w dokumencie go oczywiście nie ma. Przepis na nową PO: Trochę Macrona, trochę Hołowni, trochę starego anty-PiS-u Posłowie określający się jako „grupa konserwatywna” są widać zaniepokojeni doniesieniami z prac zespołu Małgorzaty Kidawy-Błońskiej i nie chcą, żeby PO opowiedziała się za choćby minimalną liberalizacją prawa do aborcji. W rozmowie z Radiem Zet Kidawa-Błońska mówiła, że w PO jest zgoda co do przywrócenia zlikwidowanej przed TK trzeciej przesłanki zezwalającej na aborcję, tej mówiącej o ciężkim i nieodwracalnym upośledzeniu płodu. I tę zgodę potwierdza przytoczone wyżej stanowisko. Wspomniała też jednak, że trwają dyskusje o czwartej przesłance zezwalającej na legalną aborcję, o tym, żeby „kobieta miała prawo wyboru w trudnej sytuacji pod pewnymi warunkami”, czyli m.in. po otrzymaniu rzetelnej informacji medycznej czy rozmowie z psychologiem. Platforma Obywatelska jest w trudnej sytuacji, bo do wypracowania stanowiska w sprawie aborcji zmusiły ją okoliczności – wyrok TK, gigantyczne protesty, a także głosy koalicjantów. PO współtworzy Koalicję Obywatelską z partiami może mniejszymi od siebie, ale za to w czasie dyskusji o prawach kobiet bardziej aktywnymi i słyszalnymi. I dlatego z czysto pragmatycznych powodów PO musi jakieś stanowisko zająć, bo jak tego nie zrobi, to sama zostanie oskarżona o to, że kiedy przez kraj przetaczają się protesty antyrządowe, ona siedzi cicho i nie ma żadnego pomysłu na Polskę. Drugi czysto pragmatyczny powód to nie dać się „przykryć” przez mniejszych koalicjantów. O tych powodach otwarcie powiedział „Gazecie Wyborczej” poseł Marek Sowa, jeden z podpisanych pod stanowiskiem grupy konserwatystów: „Mamy mocny spór światopoglądowy, bo w czasie protestów ulicznych trzeba się było opowiedzieć po którejś ze stron. Nie było miejsca na środek. I właśnie tu jest problem”. Grupa konserwatywna pisze w swoim stanowisku, że „wobec wielkiego kryzysu społecznego, spowodowanego zaostrzeniem przez PiS przepisów aborcyjnych, Platforma nie powinna zajmować radykalnego stanowiska i stawać się stroną w wojnie aborcyjnej, która spolaryzuje nasz kraj na wiele lat. Polacy oczekują, że Platforma jak dotychczas, poprzez swoje rozsądne, centrowe stanowisko, uchroni Polskę od tej wojny”. Podpisani pod listem posłowie użyli słowa „wojna” aż dwa razy, zapewne nie przypadkiem. Według nich ta „wojna” odbędzie się dopiero w przyszłości. Jeśli PO wyostrzy proaborcyjny kurs, to się do przyszłej polsko-polskiej „wojny” przyłoży. Cały kłopot w tym, że ta „wojna” trwa w najlepsze i już polaryzuje ludzi. Użycie czasu przyszłego przez posłów nie jest opisem rzeczywistości. Bo kiedy wojna trwa, utrzymanie neutralności nie już takie łatwe. Orzeczenie TK i protesty, debata, która się wokół aborcji dziś toczy, wpływają na postawy społeczne. PO to dostrzega i stara się za tą zmianą podążać. I zespół pracujący nad stanowiskiem PO, i grupa podpisana pod listem konserwatystów to widzą. Konserwatyści z PO piszą: „Jesteśmy świadomi zmian społecznych, które dokonały się w ostatnich dekadach, ale wyrażamy przekonanie, że zadaniem ustawodawcy pozostaje niezmiennie zadbanie w omawianej sprawie o dwie wartości: prawa i wybór kobiety oraz ochronę życia ludzkiego w fazie prenatalnej”. Pragmatycznym rozwiązaniem dla posłów konserwatywnych ma być referendum. Dzięki temu pomysłowi partia może uniknąć zajęcia własnego stanowiska. Idealne rozwiązanie. Pragmatyczna jest też Małgorzata Kidawa-Błońska, kiedy mówi w Radiu Zet, że stanowisko, nad którym pracuje jej zespół, nie będzie projektem ustawy, tylko założeniami do ustawy. Można będzie mieć stanowisko, ale już ustawy proponować nie trzeba, bo – jak mówi Kidawa – w tym Sejmie żadnej ustawy choćby minimalnie progresywniejszej przegłosować się nie da. Idealne rozwiązanie. Platforma Obywatelska jest w takiej sytuacji jak złodziej zatrzymany przez policję w amerykańskim filmie – wszystko, co powie, może być użyte przeciwko niej. Lewica w koalicji z Budką i Trzaskowskim? Zandberg: „Nikt tego pomysłu nie traktuje poważnie” Spór wewnątrz PO wygląda na spór pomiędzy skrzydłem liberalnym a konserwatywnym, choć jak się posłucha wypowiedzi posłanek i posłów z obu tych grup, to obie mówią, że potrzeba edukacji seksualnej i dostępu do antykoncepcji, mówią, że ostatnie zaostrzenie prawa do aborcji jest złe. Wszyscy twierdzą, że trzeba wysłuchać głosu ludzi – ale już nie ma zgody których. Jedni chcą wysłuchać głosu zmian społecznych, jakie widać w sondażach czy badaniach wewnętrznych partii, a drudzy głosu ludu wyrażonego w referendum. Spór ten jednak jest sporem pragmatyków z pragmatykami – używają różnych argumentów, ale cel jest ten sam, byle sobie nie zaszkodzić. 
23^Nikogo nie interesuje, czy mam z czego żyć^Nina Olszewska^15 lutego 2021^https://krytykapolityczna.pl/kraj/nina-olszewska-nikogo-nie-interesuje-czy-mam-z-czego-zyc/^Kiedy trzeba przeżyć miesiąc za 645 złotych zasiłku, mieszkanie w stolicy ma plusy: dużo sklepów, duża konkurencja, więc są przeceny. Te szanse zabiera jednak pandemia. Pewnie mógłby sobie dorobić, ale wtedy straci prawo do zasiłku, co więcej – traci też ubezpieczenie, a w przypadku osoby przewlekle chorej jest ono kluczowe. Maksymalna kwota stałego zasiłku socjalnego wynosi 645 zł. Na tyle może liczyć osoba, której stan zdrowia nie pozwala pracować, lata na śmieciówkach nie dały prawa do renty, a wiek jeszcze nie uprawnia do emerytury. Tylko czy za te pieniądze da się dożyć wieku emerytalnego? Wojciech mówi, że da się, jeśli na przykład ktoś ma rodzinę, która pomoże. Albo jeśli ktoś mieszka na wsi i poza zasiłkiem może mieć jeszcze kury i własne warzywa. Albo jeśli ktoś jest nieuczciwy i dorabia na boku. Wojciech nie kombinuje, a mieszkając na warszawskim Mokotowie, nie ma perspektyw na marchewkę z przydomowej grządki. Czasem wspiera go finansowo matka emerytka, więc ponad rok już przetrwał. Jak długo jeszcze sobie poradzi – tego nie wie. Kiedy trzeba przeżyć za 645 złotych, szukanie oszczędności i liczenie pieniędzy nigdy się nie kończy. Gdy umawiamy się na telefon, odruchowo chyba mówi, że może do mnie zadzwonić, bo ma za darmo. Rozmawiamy o zapowiadanych w Warszawie nowych stawkach za śmieci – dla Wojciecha, osoby żyjącej samotnie, będzie to zdecydowana zmiana na plus. Mówimy o szansach, które daje stolica – dużo sklepów, duża konkurencja, więc są przeceny. Te szanse zabiera jednak pandemia. Mężczyzna, który ma niską odporność, sklepów powinien raczej unikać. Nie ma więc polowania na promocje. Nie ma już niemal od roku chemioterapii, chociaż miała być. Chemioterapia zaplanowana na marzec została odwołana, dostał polecenie, żeby odezwać się w maju. W maju został zapytany, czy ma wrażenie, że jego stan się pogorszył, bo jeśli nie, to powinien się zgłosić w lipcu. W lipcu znów został zapytany, czy jest gorzej, a skoro nie było, to chemii nadal też nie było. Bendyk: A jeśli końca pandemii nie będzie? Dobrze, że chociaż tomografię, na którą dostał skierowanie w lipcu, udało się w grudniu zrobić. O to, czy ma za co żyć i jak sobie radzi w pandemii, nie zapytał Wojciecha nikt, ani w ZUS-ie, z którego od ponad roku usiłuje uzyskać decyzję w sprawie renty w drodze wyjątku, ani w MOPS-ie. Pandemia koronawirusa niczego w tej sprawie nie zmieniła. Dwa razy z zakupami pomogła mu pracownica MOPS-u – ale to w ramach ludzkiego odruchu, nie obowiązków służbowych. No i oddał jej za to pieniądze. Wojciech z detalami recytuje swoją pracowniczą biografię. Nie wie, który to już raz, bo lista instytucji państwowych i NGOsów, w których szuka wsparcia, jest długa. Dochodzą do niej posłowie z obu stron sceny politycznej, do których pisał. Do Krytyki Politycznej też pisze, bo – jak mówi – takich jak on, ludzi w pułapce emerytalno-rentowej, jest coraz więcej. Wylicza lata oskładkowane i te na śmieciówce, dopóki nie przerywam pytaniem o to, czym się zajmował. − Jestem pani kolegą po fachu – mówi zaskoczony, jakby to było oczywiste, a warto dodać, że pierwszy raz rozmawiamy tuż przed Wigilią, robi się więc trochę jak u Dickensa. Jednostkowy los Wojciecha uznać można za typową historię pokolenia, które pracowało na etatach, dopóki nie przyszły zagraniczne koncerny, centralizacja i automatyzacja. Po etacie w redakcji regionalnych mediów zaczęły się więc próby utrzymania w zawodzie, przebranżowienie, zlecenia i dzieła. Wojciech mówi, że uczciwość, ale i obawa przed konsekwencjami, nie pozwoliły mu założyć działalności gospodarczej, żeby pracować dla jednego podmiotu. Stał się przedsiębiorcą, dopiero kiedy wyemigrował za granicę, a tam to rozwiązanie było – jak twierdzi − zgodne z przepisami. Po kilku latach spędzonych za granicą wrócił do Polski. − Dostałem propozycję pracy zdalnej dla firmy francuskiej, ale znowu na podstawie umowy o dzieło. Wypadłem z rynku w Polsce: byłem za stary, a młodzi ludzie byli gotowi pracować za grosze, żeby mieć coś w CV. Tak to się kolebało, aż zachorowałem. W 2018 roku byłem już niesprawny. Szpital, diagnoza, orzeczenie o niezdolności do pracy. Oszczędności były, ale nie na długo. Do wieku emerytalnego jeszcze siedem lat, tego się nie przeskoczy. Przy przyznawaniu renty rozpatrywane jest ostatnie 10 lat. Polski prekariusz patrzy na Kodeks pracy − Mam 23 lata pracy, które podlegały oskładkowaniu. Potem śmieciówki. ZUS miał pretensję: pan przez ostatnie 10 lat nie pracował. Odpisywałem: miałem do wyboru pracować na umowę o dzieło albo wcale. Wie, że mógł odprowadzać składki na własną rękę, ale uważał wtedy, że nie ma takiej potrzeby. Pewnie wiele rzeczy mógł zrobić inaczej, tak jak inaczej mogły postąpić osoby, które są teraz w tej samej sytuacji, a zna ich coraz więcej. Na razie wykrył, że ZUS nie uwzględnił jego służby wojskowej w swoich wyliczeniach. To się udało poprawić, chociaż zmieniło niewiele. Prawnik mu powiedział, że najważniejsze, żeby udokumentował swoją pracę na umowy o dzieło, więc dokumentował, jak mógł. Zasygnalizował też, że za granicą miał umowę, która powinna była być oskładkowana. ZUS czeka jednak na potwierdzające to dokumenty, a tymczasem zawiesza postępowanie. Jeśli składki z ostatnich 10 lat nie dają prawa do renty w standardowym trybie, zostaje wyjście awaryjne: renta w drodze wyjątku. Ale i tu sprawa będzie w zawieszeniu, dopóki nie ma pewności, czy wszystkie dokumenty są złożone, czy przyjdzie coś jeszcze od zagranicznych pracodawców. − Trwa to już ponad rok. Gdyby to była renta w trybie normalnym, to musieliby mi ją po przyznaniu wyrównać, ale to renta w drodze wyjątku, więc wypłacana od momentu przyznania. Ja rozumiem, że oni oceniają dokumenty, że z tego się rozliczają, że każdy się stara chronić swoje cztery litery przed podjęciem decyzji związanej z wydaniem pieniędzy, a jeśli da się zaoszczędzić, to czemu nie? Ale nikt nie zapytał, czy mam za co żyć. Może przeceniam rolę ZUS-u, ale to jest taka typowa ludzka sprawa. A − jak mówi Wojciech − to orzecznik ZUS-u zdecydował, że mężczyzna nie może pracować. I na tym się skończyło. Zostaje zasiłek z MOPS-u. W Warszawie wynosi maksymalnie 645 złotych, w innych województwach bywa niższy. Groszowe różnice – macha ręką. Sprawę renty w drodze wyjątku przejął Wojewódzki Sąd Administracyjny – mężczyzna ma nadzieję, że to się w końcu przełoży na decyzję, niechby nawet negatywną. Będzie coś wtedy wiedział na pewno. Na razie pytań ma więcej niż odpowiedzi. − Zasiłek nie rośnie. Renta poszła w górę, zasiłek dla bezrobotnych wynosi bodajże 1200 po tym, jak go podniesiono w związku z pandemią. Lekko licząc, 5 proc. inflacji mamy w tym roku, a zasiłek od 2018 roku się nie zmienił. Ceny jabłek rosną, a zasiłek stoi. Mam podejrzenie, że jest on przyznawany z założeniem, że ludzie resztę dokradną, zarobią na czarno lub utrzyma ich rodzina. Cicha rocznica Wojciech mówi, że o ile różne świadczenia są skorelowane z płacą minimalną i razem z nią podlegają waloryzacji, o tyle ten zasiłek ma wysokość na sztywno wpisaną w ustawę. Ktoś tę wartość zasiłku jednak ustalił. Wojciech znalazł gdzieś symulację, jak to świadczenie ma zaspokajać potrzeby. Na mieszkanie było przewidziane bodajże 200 zł. Gdzie trzeba mieszkać, żeby to wystarczyło – zastanawia się mężczyzna, który mieszka we własnym mieszkaniu. Bez kredytu, ale z czynszem i opłatami, na które 200 zł nie wystarcza. I w tym, jak mówi, też nie jest osamotniony, coraz częściej o tym słyszy: całe życie spłacania mieszkania po to, żeby później nic poza nim nie mieć. Zasiłek z MOPS-u przyznawany jest osobom, które nie mogą pracować, co oznacza, że jeśli ktoś pracować mimo wszystko zacznie, traci prawo do zasiłku, co więcej – traci też ubezpieczenie. Tego Wojciech, jak mówi, obawia się najbardziej. Musiałby zarabiać naprawdę dobrze lub mieć chociaż kawałek etatu, żeby warto było ryzykować utratę świadczenia i ubezpieczać się w inny sposób. W przypadku osoby przewlekle chorej ubezpieczenie jest kluczowe. W efekcie znaleźć pracę Wojciech i musi, i chciałby. − Gdybym dorobił 200, 300 czy 500 zł, wystarczyłoby, żebym zapłacił rachunki, utrzymał się, może nie żyłbym jak król, ale żyłbym spokojniej. Nie mam kredytów, nie mam zobowiązań, dużo mi nie trzeba. Dorobić do zasiłku nie może, więc potencjalna praca powinna wiązać się z wynagrodzeniem pozwalającym przeżyć bez świadczenia. Szuka jej przez NGOsy, choćby z przebranżowieniem, ale słyszy, że łatwo nie będzie. Jak mówi: ma wykształcenie i doświadczenie, co dla wielu potencjalnych pracodawców, zwłaszcza zatrudniających osoby z niepełnosprawnością, jest raczej wadą niż zaletą. Chciałby pracować, żeby mieć po co wstać rano, żeby się jeszcze przydać, żeby mieć kontakt z ludźmi, na ile mu sił wystarczy i o ile pandemia pozwoli. − Chciałoby się mieć w życiu na co czekać, coś innego niż kolejny szpital i wiadomo co. A jeśli doczekam do emerytury, to tym lepiej. * Imię bohatera zostało zmienione. ** Nina Olszewska – doktorka nauk humanistycznych i geodetka, zawodowo związana z komunikacją i PR. Absolwentka Polskiej Szkoły Reportażu. Publikowała na łamach m.in. „Dużego Formatu”, magazynu „Non/fiction” i Krytyki Politycznej.  20 maja nakładem Wydawnictwa Poznańskiego wyszła jej debiutancka książka reporterska Pudło. Opowieści z polskich więzień. 
24^Ptasie wymieranie w Polsce^Paulina Januszewska^13 lutego 2021^https://krytykapolityczna.pl/kraj/ptasie-wymieranie-w-polsce/^Jeszcze trochę i frazeologizmu „po ptakach” będziemy mogli używać dosłownie. Taki wniosek płynie z opublikowanego niedawno opracowania, w którym naukowcy z Ogólnopolskiego Towarzystwa Ochrony Ptaków oszacowali ryzyko wymarcia awifauny w naszym kraju. Dlaczego zagrożone są nawet gawrony? Czy da się z tym coś zrobić? Rozmawiamy na ten temat z ornitologiem i pracownikiem Parku Narodowego Gór Stołowych Romualdem Mikuskiem.  Z najnowszej edycji Czerwonej listy ptaków Polski dowiadujemy się, że aż 47 gatunków zagrożonych jest wymarciem. To o 30 proc. więcej niż w 2002 roku, kiedy światło dzienne ujrzało poprzednie wydanie analizy. „Aż 12 spośród nich zakwalifikowano jako krytycznie zagrożone – ich przetrwanie w naszym kraju wisi na przysłowiowym włosku” – piszą autorzy zaktualizowanej wersji: Tomasz Wilk, Tomasz Chodkiewicz, Arkadiusz Sikora, Przemysław Chylarecki i Lechosław Kuczyński. Naukowcy z ubolewaniem odnotowują, że swój debiut w tym niepokojącym zestawieniu zaliczyły m.in. płaskonosy, mewy siwe, zauszniki i błotniaki łąkowe, w trudnej sytuacji znalazły się też np. dziesiątkowane przez myśliwych kaczki głowienki, wszędobylskie gawrony czy popularne we wschodniej Polsce słowiki szare, których wyjątkowy śpiew będziemy zapewne słyszeć coraz rzadziej. Badacze uwzględnili też w swojej pracy populacje wymarłe. Jak czytamy w raporcie, w ciągu ostatnich 200 lat w Polsce wyginęło 16 gatunków ptaków, a liczba ta niemal podwoiła się od czasu publikacji poprzedniej Czerwonej listy. Czy ten fatalny trend uda się zatrzymać? „Czerwone listy wskazują najbardziej krytyczne elementy świata przyrody, które wkrótce mogą zniknąć, jeśli nie zadziałamy w porę” – głoszą eksperci, którzy nie mają żadnych wątpliwości, że winę za dewastację środowiska ponosi człowiek i to on może je jeszcze uratować. Czy nie jest jednak zbyt późno na zmiany? Między innymi o to spytaliśmy dra Romualda Mikuska, ornitologa, przyrodnika i członka zarządu OTOP. Paulina Januszewska: Czy lektura raportu czymś pana zaskoczyła?  Romuald Mikusek: Podejrzewam, że sytuacja ptaków wymienionych w Czerwonej liście jest znana większości ornitologów. W moim przypadku zdarzyło się jednak kilka wyjątków, bo o ile dość szczegółowo śledziłem losy gatunków wymarłych, o tyle w kategorii krytycznie zagrożonych wyginięciem smutną niespodzianką okazała się dla mnie obecność rycyka. Jego liczebność – jak wskazują autorzy opracowania – w ciągu ostatnich 23 lat, a więc trzech pokoleń, zmniejszyła się bardzo gwałtownie, bo aż o 84 proc. Podobnie zareagowałem na złe wieści o żyjących w Tatrach pomurnikach, których populacja również wykazuje ostrą tendencję spadkową. Dlaczego jest ich coraz mniej? W przypadku rycyka jeden z powodów to osuszanie łąk zalewowych na potrzeby ludzkie. To uniemożliwia mu żerowanie i wiąże się z niszczeniem lęgów. Tempo znikania rycyka i innych ptaków mających swoje siedliska na terenach podmokłych pokazuje dobitnie, na jak wielką skalę pozbywamy się w Polsce mokradeł na rzecz całkowicie nieprzyjaznych przyrodzie i de facto pozbawiających nas zasobów wody inwestycji hydrotechnicznych. A pomurniki? Giną m.in. ze względu na wzmożoną aktywność wysokogórskich wspinaczy, zwłaszcza tych, którzy docierają do rejonów do tego nieprzeznaczonych. Pomurniki podlegają w Polsce ścisłej ochronie gatunkowej, dlatego w miejscach ich występowania obowiązują – niestety nagminnie łamane – zakazy wspinania się. Wbrew pozorom nie jest to marginalny problem, bo nielegalna wspinaczka zyskuje na popularności i szkodzi innym górskim ptakom. Na przykład jakim?  Pracuję w Parku Narodowym Gór Stołowych, gdzie podobny problem dotyczy przepłaszanych przez wspinaczy sokołów wędrownych. Raptem kilka dni temu musiałem usunąć kilka ringów wbitych w skałę w ramach poprowadzonej ścieżki wspinaczkowej, która pięła się w odległości 1,5 metra od gniazda. Trzeba dodać, że jest to gatunek strefowy, co oznacza w jego przypadku, że lęgi chroni prawnie okrąg o promieniu aż 500 metrów. Na spadki populacyjne wszystkich gatunków należy więc patrzeć jak na reakcję ptaków na czynnik ludzki. Również pod tym kątem Czerwona lista jest nam bardzo przydatna, bo pokazuje, jakie środowiska ulegają największym przekształceniom i w jaki sposób są eksplorowane, a raczej należałoby powiedzieć – niszczone. Natura sama z siebie gwałtownie się nie zmienia. Dlatego także o ociepleniu klimatu, które jest kolejną przyczyną kurczenia się ptasiej różnorodności, nie można mówić w oderwaniu od działań człowieka. Słowem: sami sobie na to zapracowaliśmy? Niestety tak. Ta tendencja wynika również z faktu, że ludzie stali się bardziej aktywni w tych obszarach, które uchodziły za przyrodnicze enklawy, a także wykazują się bardzo roszczeniową w stosunku do natury postawą. Mówiąc brzydko, wchodzimy z buciorami i wjeżdżamy koparkami coraz dalej i głębiej w środowisko, nie bacząc na krzywdy, które możemy mu wyrządzić. Chcemy się wspinać, odwadniać bagna, ścinać kolejne połacie lasów i drzewa na stromych stokach, bo uważamy, że nam się to należy. Społeczeństwo bogaci się i rozwija, w związku z czym dysponuje coraz większą ilością pieniędzy i coraz lepszą technologią, które pozwalają nam niemal całkowicie zawładnąć przyrodą. Właśnie to leży u podstaw zagrożeń, które opisuje Czerwona lista. Nie spodziewałam się, że znajdę tam gawrona. Co sprawiło, że jeden z najpopularniejszych ptaków w Polsce jest zagrożony? Ornitolog nie będzie zdziwiony, bo wpływają na to dość łatwo definiowalne działania ludzkie. Ale pani zaskoczenie jest uzasadnione, ponieważ gawrony zwykle spotykamy w koloniach i blisko siedzib ludzkich, co każe myśleć o nich jako o wszędobylskich i na potęgę rozmnażających się ptakach. Zimą z kolei licznie odwiedzają miasta. Tu jednak tak naprawdę obserwujemy gawrony przylatujące do Polski ze wschodu. Te lęgowe obok człowieka żerują głównie w krajobrazie rolniczym, ale tam coraz częściej głodują. Są skazane na zbieranie pojedynczych pędraków, bo owady przegrywają w starciu ze stosowanymi przez rolników środkami chemicznymi. Te środki odstraszają również same gawrony. Ponadto ptaki te są w Polsce traktowane jak szkodniki. W efekcie zwalcza się je masowo, głównie w okresie lęgowym. To możliwe, ponieważ bez trudu można uzyskać pozwolenie na zrzucanie ich gniazd oraz płoszenie. Tymczasem gawron wysiadujący jaja i przepędzony z gniazda nie tylko porzuca rozwijające się młode, ale także w kolejnym roku nie przystąpi do lęgu w tym miejscu. To bardzo inteligentne ptaki, które poważnie traktują zagrożenie. Nie jest im lekko również ze względu na wycinki drzew, w których nie mogą zbudować gniazd i które w tym kraju również uważa się nierzadko za zbędny element. Autorzy Czerwonej listy przedłożyli rekomendacje działań dla instytucji państwowych. Jak te pańskim zdaniem radzą sobie z ochroną ptaków? To punkt, na który wcześniej nie zwracano należytej uwagi. Bez dwóch zdań lista zagrożonych gatunków powinna obok wskazywania problemów formułować priorytety związane z ratowaniem ptaków w taki sposób, by organy za to odpowiedzialne, zwłaszcza ministerialne, wiedziały, czym się kierować podczas przyznawania funduszy czy organizacji akcji ochronnych. Jeśli zaś chodzi o ocenę dotychczasowych działań, to tworzenie obszarów chronionych zdaje egzamin, ale nie otrzymuje najwyższych i pożądanych not chociażby z powodu wycinek i łamania rozlicznych zakazów. Objęte ochroną siedliska nie są też obojętne na zmiany klimatyczne, którym nie zawsze da się przeciwdziałać lokalnie. Coraz częściej bywają również naruszane i dewastowane przez różnego rodzaju inwestycje, na które przecież ktoś wydaje pozwolenia. W tej chwili waży się los bagien Poleskiego Parku Narodowego, gdzie żyje chroniona wodniczka. Ma tam powstać kolejna kopalnia węgla. Oby nikomu nie przyszło do głowy ruszać bagien biebrzańskich, bo tam mieszka aż 20 proc. światowej populacji tych ptaków, szczęśliwie utrzymywanej na stałym poziomie dzięki zabiegom ochronnym, w tym zachowaniu reżimu wodnego. To – jak się okazuje – wystarcza, by zapewnić im minimum potrzebne do życia. I tak też dzieje się w przypadku większości terenów ochronnych. Spadek różnorodności biologicznej jest tam znacznie mniejszy niż gdziekolwiek indziej, jeśli tylko pozwolimy naturze robić swoje. Poza rezerwatami prymat nad zdrowym rozsądkiem, szacunkiem do przyrody i nauki bierze pieniądz oraz osiąganie doraźnych korzyści. Pomysł budowy kopalni na Polesiu jest tego najlepszym przykładem. Ale po coś powstają takie publikacje jak Czerwona lista. To znaczy? Tego typu opracowania mają motywować decydentów politycznych, ale też resztę społeczeństwa, do porzucania niszczycielskich planów, przeformułowania naszego całościowego myślenia o cywilizacji, gospodarce, zasobach i prawie, a także przyjmowania nowych dogmatów w rozumieniu odpowiedzialności społecznej i przyrodniczej. Nie może się to jednak odbywać bez pomocy naukowców i obrońców przyrody, których status jest niestety wciąż publicznie marginalizowany. Traktuje się ich jak osoby niespełna rozumu, zainteresowane wyłącznie dobrem ptaszków, żabek i muszek, tylko nie człowieka. To jednak nieprawda, bo w dłuższej perspektywie chodzi właśnie o kondycję naszego gatunku. Drugą, równie ważną funkcją czerwonych list – jak piszą autorzy ptasiego opracowania – „jest możliwość powiedzenia sprawdzam w zakresie wywiązywania się z różnorakich – krajowych, unijnych i globalnych – zobowiązań dotyczących ochrony różnorodności biologicznej”. Co tutaj nie działa? Raport o ptakach pokazuje, że oczekiwań nie spełnił m.in. europejski system ochrony terenów rolniczych, powiązany z dopłatami rolnośrodowiskowymi. Gatunki, które występują na tych obszarach, wykazują ogromny spadek populacyjny zaraz po wszystkich gatunkach związanych z terenami podmokłymi. Intensyfikacja rolnictwa wbrew założeniom dotacyjnym odbywa się kosztem dewastacji środowiska i z pominięciem wymogów dotyczących ochrony fauny i flory czy stosowania różnych środków chemicznych. Odbiło się to m.in. na krasce. W jaki sposób? Jej liczebność spada ze względu na ograniczenie bazy pokarmowej. Ptak ten żywi się większymi owadami, które giną z uwagi na przekształcanie terenu, zmiany w uprawach, chemizację rolnictwa i używanie pestycydów. Niestety polskie władze ani myślą o dalekowzrocznych zmianach w tym sektorze. Na domiar złego ignorują zmiany klimatyczne i zalecenia unijne w tej kwestii. Tymczasem nie możemy dłużej działać na swoim podwórku tak, jak chcemy, lecz powinniśmy to robić zgodnie z najważniejszą doktryną przyświecającą przyrodnikom, czyli „myśl globalnie, działaj lokalnie”. Nie możemy też zapominać, że z powodu klimatycznej bierności Polski i całego świata utraciliśmy lub naraziliśmy na wymarcie takie gatunki, jak mewa mała, szlachar, dzierzba rudogłowa czy krzyżodziób sosnowy. Ale jednocześnie musimy zdać sobie sprawę, że nawet najbardziej wzmożone wysiłki nad Wisłą nie będą w stanie uratować wszystkich. Dlaczego? Wyobraźmy sobie sąsiada, który pali np. kiepskiej jakości miałem węglowym czy innym materiałem emitującym szkodliwe substancje do atmosfery. Takich gospodarstw w danej miejscowości może być – powiedzmy – 5 proc. Ale dopiero w większej skali, jak województwo, ten fakt może okazać się ważnym czynnikiem wywołującym zjawisko smogu. Każdy kraj – mały czy wielki – musi poczynić kroki, które wymagają nierzadko dużych wyrzeczeń. Świetnym rozwiązaniem jest tzw. podatek ekologiczny, który można wdrożyć w skali globalnej, gdzie poszczególne kraje traktowane byłyby jak małe przedsiębiorstwa. Trujesz – płacisz. Pieniądze te z kolei zasilałyby najbardziej „zielone” kraje. Tę koncepcję, pod którą ekolodzy podpisują się obiema rękoma, promują naukowcy skupieni wokół portalu Nauka o klimacie. Najgorsze w tym wszystkim jest to, że wiemy, co robić, ale tego nie robimy. Nie powinniśmy przyjmować biernej postawy i przypatrywać się aktywności innych, tylko od razu wdrożyć mechanizmy, które z dnia na dzień ukrócą egoistyczną postawę naszego sąsiada. Autorzy Czerwonej listy winą za ptasie wymieranie obarczają również myśliwych. To znak, że czas zakazać polowań? Ze skutkiem natychmiastowym powinniśmy zrezygnować z polowania na większość spośród trzynastki łownych nieszczęśników. Pominąłbym tutaj jedynie bażanta, który jest gatunkiem obcym i utrzymywanym sztucznie, ale na szczęście bez cech gatunku inwazyjnego. Cała reszta, czyli gęsi, silnie spadkowe kuropatwy i kaczki, jak zagrożona wyginięciem głowienka, muszą być wykluczone z możliwości ich zabijania. Jesteśmy na takim etapie zagrożenia, z którym nie można dłużej dyskutować i uginać się pod naciskiem myśliwych. Ich argumenty mają się nijak do dramatycznej sytuacji ptaków, zwłaszcza że Polski Związek Łowiecki nie bada liczebności poszczególnych gatunków i działa w oderwaniu od tych danych. Tu potrzebna jest ingerencja państwa, które z jednej strony daje fundusze na publikację Czerwonej listy, a z drugiej – zezwala na eksterminację znajdujących się na niej ptaków. To absurd, z którym trzeba skończyć. Ostatnio przyglądałem się dawnym listom łowieckim i zauważyłem, jak wiele – wydawałoby się – drastycznych zmian w nich dokonano. W przeszłości zezwalano np. na polowania do końca maja na cietrzewie, a także dopuszczano całoroczny odstrzał słonki. Obecnie tego nie ma? Dziś taki zapis byłby absurdalny, z czym zapewne zgodzą się też co bardziej światli myśliwi. Strzelający do ptaków nie są szkoleni pod kątem rozpoznawania gatunków. Ba, my, ornitolodzy, czasami mamy trudności z identyfikacją szybko lecącego i oddalającego się ptaka, szczególnie w trudnych warunkach pogodowych. Człowiek z bronią niewyposażony w lornetkę i nastawiony wyłącznie na to, żeby coś ustrzelić, tym bardziej nie wie więc, do czego celuje. Przez to giną gatunki silnie chronione, jak podgorzałka czy hełmiatka. Myśliwi chętnie mówią, że polowanie to najwyższa forma kontaktu z naturą A co się stanie, jeśli ptaki wyginą? Do czego właściwie są nam potrzebne? Ptaki oprócz dostarczania wrażeń estetycznych i emocji świadczą liczne usługi ekosystemowe, z których cały czas korzystamy, ale ich nie doceniamy. Są ważnym ogniwem łańcucha pokarmowego, a także pozwalają utrzymać bioróżnorodność i równowagę ekologiczną, odpowiedzialną za jakość naszego życia, która w dobie zmian klimatycznych ulega pogorszeniu i destabilizacji. Jaskółki i jerzyki zjadają muchy i komary, sikory i wróble żywią się bezkręgowcami zagrażającymi uprawom, dzięcioły dziesiątkują gąsienice, które co jakiś czas pojawiają się masowo w lasach. Korzyści możemy tu wymieniać bez końca, dlatego tak ważne jest, by człowiek zrozumiał wreszcie, że nie żyje w izolacji. Skoro raport OTOP nie napawa optymizmem, to czy możemy mieć jakiekolwiek nadzieje, że wymieranie ptaków da się zatrzymać? Owszem. W wielu przypadkach jesteśmy w stanie temu zaradzić. Czasami wymaga to nietypowych działań, jak u kulika wielkiego. W celu ochrony przed drapieżnikami z gniazd tych ptaków wybiera się jaja, podmieniając je na sztuczne. Następnie te pierwsze wkłada się do specjalnego inkubatora i dopiero w momencie, gdy młode wyklują się i nieco podrosną, są podkładane do gniazd rodziców. W ten sposób udało się zatrzymać trend spadkowy populacji kulika, co daje duże nadzieje na jego przetrwanie. Każdy gatunek musi być jednak rozpatrywany indywidualnie, a jego ochrona – spełniać odpowiednie warunki. Jakie?  Przede wszystkim powinna opierać się na strategii eliminacji czynników negatywnie wpływających na ich populację albo poprawie tych, które są ważne dla jego bytowania i zachowania siedliska. W przypadku ptaków żyjących na mokradłach, których ochrona ma priorytetowe znaczenie, konieczne będzie wprowadzenie zakazu kopania czy pogłębiania rowów melioracyjnych, np. w okolicach łąk, na których żyją choćby znajdujące się w gronie gatunków zagrożonych wyginięciem czajki. Wydawałoby się, że w Polsce jest ich dużo, ale okazuje się, że choć częściowo przeniosły się na grunty rolne, to nie można ich spotkać w tak dużym zagęszczeniu, jak ma to miejsce właśnie na podmokłych łąkach zalewowych. A te cały czas się osusza w wyniku przekształcania w użytki rolne i w związku z wytyczaniem nowych dróg wodnych oraz regulacją koryt rzek. Albo przeciwnie – broni się przed wysychaniem, budując sztuczne zbiorniki, zamiast przywracać naturalną retencję wody. Tak jak gdyby ludzie nie potrafili pochylić się nad tym, co mają, lecz próbowali na siłę ulepszać dobrze działającą i samodzielną przyrodę. Strzelanie do ptaków to przestarzałe barbarzyństwo Czy w ostatnich latach poprawialiśmy ją dużo intensywniej niż kiedykolwiek wcześniej? Porównując najnowszą edycję Czerwonej listy z poprzednią, wydaje się, że tak właśnie jest.  Rzeczywiście, piszą o tym autorzy raportu, wskazując, że „jednym z efektów przemian antropogenicznych jest masowe wymieranie na skalę spotykaną wcześniej jedynie podczas epizodów tzw. »wielkich wymierań« w dawnych epokach geologicznych”. To powinno dać nam do myślenia. Ale nie można pominąć też faktu, że obecnie mamy znacznie lepiej niż dwie dekady wcześniej rozpoznaną przyrodę. To znaczy? Czerwona lista bazuje na coraz prężniej rozwijającej się tzw. nauce obywatelskiej (citizen science) i monitoringu środowiska prowadzonym od 2007 roku. Powiększa się też rzesza sprzymierzeńców przyrody, dobrze rozpoznających, z czym mają do czynienia. Dzięki tym narzędziom zbieranie danych na temat liczebności ptaków jest łatwiejsze i dokładniejsze. Wprawdzie w przypadku niektórych gatunków szczegółowe badania nie są konieczne, bo ludzie nie widują ich od lat. Mam na myśli np. bataliona i świstuna, których ostatnie lęgi datuje się na 2010 rok. Ale już wspomnianego wcześniej rycyka nikt nie wpisałby na listę, gdyby nie dostęp do skrupulatnych pomiarów. A czy są jakieś wyjątki, które z biegiem lat mają się w Polsce lepiej? Owszem, choć zawsze przy takiej okazji obawiam się o tym mówić. Gdy jest dobrze, przestajemy bowiem myśleć o tym, że powinniśmy działać, bo np. cieszymy się ze wzrostu liczebności łabędzia niemego. I to, rzecz jasna, jest powód do optymizmu. Znany badacz Włodzimierz Puchalski szukał ich po kraju i poświęcił im cały album, obawiając się, że będzie to jedyny ślad, jaki Polakom pozostanie po tych zjawiskowych ptakach. Tymczasem dziś nie możemy się od nich opędzić. Co ciekawe, zwiększenie ich populacji to pokłosie ocieplenia klimatu. Z podobnych przyczyn rośnie też liczebność żołny, która jest gatunkiem południowym, a także rybitwy białowąsej oraz pliszki cytrynowej. Sceptycy klimatyczni nie posiadają się pewnie z radości. Oczywiście można się cieszyć, że Polska zmienia się w południową Europę, a jej mieszkańcy nie będą musieli jechać na wakacje aż nad Morze Śródziemne. Niestety ten kij ma dwa końce. Północ naszego kontynentu też ma swoją pojemność. Co stanie się z gatunkami, które wymagają zimniejszego klimatu? Z dużym smutkiem myślę o nie najlepiej rysującej się przyszłości, a z drugiej strony – uśmiecham się na wieść o tym, że np. czapla biała, która w czasach mojej młodości była przyrodniczym rarytasem, dziś występuje liczniej niż do niedawna najpopularniejsza w tej rodzinie czapla siwa. Można więc stwierdzić, że są gatunki, które wygrywają na globalnym ociepleniu, ale z całą pewnością nie wygrywają one w bezpośrednim konflikcie z człowiekiem. Dlatego tak bardzo potrzebują naszej uwagi i ochrony.   Dr Romuald Mikusek – jest ornitologiem, doktorem nauk przyrodniczych, specjalistą ds. ochrony przyrody w zakresie badań naukowych i obszarów Natura 2000 w Parku Narodowym Gór Stołowych. Jego zainteresowania naukowe dotyczą głównie biologii i ekologii lęgowej ptaków oraz ich zachowań. Bada różne gatunki ptaków, a w szczególności sowy, w tym sóweczki, puchacze, włochatki i uszatki błotne. Od 1995 roku należy do Ogólnopolskiego Towarzystwa Ochrony Ptaków, w którym pełni obecnie funkcję członka zarządu (w kadencji 2020–2023). 
25^Przyłębska ma tytuł magistry, no i co z tego?^Jan Radomski^12 lutego 2021^https://krytykapolityczna.pl/kraj/magister-julia-przylebska-komentarz/^Obecna władza robi z prawami człowieka i sądownictwem rzeczy karygodne. Ale nie dzieje się tak z powodu wykształcenia Julii Przyłębskiej. Opozycja, gdy na każdym kroku podkreśla, że szefowa Trybunału Konstytucyjnego nie jest profesorką, udowadnia, że nie potrafi przestać myśleć o społeczeństwie bez niepotrzebnego kategoryzowania i hierarchizowania. W ostatnich tygodniach poprzedzenie nazwiska Julii Przyłębskiej tytułem magistry stało się obowiązkowym punktem programu opozycji – robili tak między innymi Marcin Kierwiński czy Wojciech Sadurski, ale także Wanda Nowicka oraz Ogólnopolski Strajk Kobiet. Rozumiem frustrację wynikającą z przemocowego i budzącego poważne zastrzeżenia prawne wyroku, który Trybunał Konstytucyjny wydał w październiku. Jednak w ten sposób opozycja wciela się dokładnie w tę rolę, którą przygotowała dla niej prawica: obrońców i obrończyń elitarnego porządku uważających, że każdego człowieka oceniać należy poprzez jego status, który powinien być zgodny ze społecznymi oczekiwaniami. Nie zamierzam bronić Julii Przyłębskiej ani jej kompetencji. Nie mam zaufania do partii rządzącej ani do tego, jak dobiera swoje kadry, a z informacji prasowych wiemy, że kariera Przyłębskiej pozostawia wiele do życzenia. Opozycja, zamiast mówić o tym wszystkim, woli dyskusję o prezesce Trybunału Konstytucyjnego sprowadzić wyłącznie do przypięcia jej łatki kogoś, kto nie zasłużył na tę funkcję, ponieważ nie jest wystarczająco wykształcony. Julia Przyłębska jest ósmym prezesem bądź prezeską Trybunału Konstytucyjnego. Rzeczywiście, wcześniej zazwyczaj funkcję tę sprawowały osoby z tytułem profesora, ale nie było tak zawsze. Jednym z prezesów był Jerzy Stępień, dzisiaj przez znaczną część opozycji uważany za autorytet prawny, który również nigdy nie uzyskał profesury, ani nawet nie obronił doktoratu. Jerzy Stępień nigdy nie pracował na uczelni, wcześniej był asesorem, sędzią i radcą prawnym, więc nic w tym dziwnego. Ani złego – Trybunał Konstytucyjny nie jest przecież placówką naukową. Kariera akademicka może więc być przydatna, ale absolutnie nie jest wymagana czy pożądana, żeby kierować jego pracami, a sam fakt posiadania takiego, a nie innego wykształcenia nie jest wyznacznikiem jakości wykonywanej pracy. Odwołanie do wykształcenia jest więc dla opozycji wyłącznie pretekstem. Wygodną wymówką charakterystyczną dla tego, że o świecie myśli się poprzez łączenie kategorii, które nie mają ze sobą nic wspólnego. Biedni wcale nie są mniej uczciwi czy bardziej leniwi niż bogaci, a wykształceni akademicko z zasady nie pracują lepiej od tych, którzy mają inne wykształcenie. Stosunek Julii Przyłębskiej do praworządności byłby prawdopodobnie dokładnie taki sam, gdyby była profesorką. Oczywiście wykształcenie może się w przypadku niektórych zawodów – takich jak lekarz czy inżynierka – wiązać z pewnymi weryfikowalnymi kompetencjami. To jednak nie ten przypadek, nominacja Julii Przyłębskiej nie była przecież nadużyciem formalnym ze względu na jej wykształcenie. Często o poprawności politycznej rozmawiamy tak, jakby jej reguły były niezwykle trudne do pojęcia, chociaż to naprawdę nic trudnego. Podstawową zasadą jest nieprzywoływanie kategorii, które nie mają związku z tym, do czego się odnosimy. Dlatego nie powinniśmy mówić o kimś, że jest czarny czy biały, jeżeli nie ma to znaczenia (a zazwyczaj nie ma). Dlatego nie powinniśmy zwracać uwagi na to, czy ktoś jest kobietą, czy mężczyzną, kiedy nie ma to nic do rzeczy (a często nie ma). Fajnie kopiesz, teraz zatańcz I właśnie dlatego powinniśmy krytykować Julię Przyłębską za to, jak przyczynia się do deptania praw człowieka, poniewierania praworządności i kompromitowania jednej z najważniejszych polskich instytucji, a nie za to, że ma tylko tytuł magistra. Przynajmniej do czasu, aż obecna władza nie uczyni z niej rektorki którejś z uczelni. Opozycja powinna uważać na język, po który sięga, zwłaszcza gdy wiąże się to z wartościowaniem ludzi. Prawo i Sprawiedliwość ustawiło się w roli obrońców i obrończyń ludu, co – oczywiście – jest wyłącznie pozorem. Gdy przychodziło co do czego, prawica z przyjemnością chełpiła się profesorskim tytułem Lecha Kaczyńskiego czy wytykała Władysławowi Bartoszewskiemu brak wykształcenia. Jednak karty w tej grze zostały rozdane, więc oskarżenia drugiej strony o hipokryzję nic nie dadzą. Wykształcenie jest jedną z głównych kategorii różnicujących ludzi. Na pierwszy rzut oka decydujemy o nim sami – niby to od nas zależało, jakie dostawaliśmy oceny, niby mieliśmy wpływ na to, na jakim etapie skończyliśmy edukację, ale tak naprawdę w znacznej mierze wykształcenie jest determinowane przez to, jako kto i w jakim miejscu się urodziliśmy. Pierre Bourdieu pokazał tę zależność w swojej książce Les Héritiers (Dziedzice), w której udowodnił, że szkolnictwo odtwarza nierówności, a jeżeli komuś pomaga, to tym, którzy na starcie są uprzywilejowani. Mamy więc do czynienia z kategorią, która jawi się jako pozornie sprawiedliwa i po prostu oddająca nakład pracy i wysiłku włożony w zdobycie wykształcenia, a tak naprawdę odzwierciedla miks kilku czynników, w tym pochodzenia czy zamożności. W pogoni za normalsami Współczesne społeczeństwa dążą do rozkładu hierarchiczności. W dzisiejszym świecie łatwiej przekraczać granice klasowe niż setki lat temu. Media raz po raz informują o łamaniu wielowiekowej etykiety. Coraz rzadziej używamy tytułów naukowych czy zawodowych w formie zwrotów grzecznościowych, a do starszych członków i członkiń naszych rodzin nie zwracamy się w trzeciej osobie. Młodsze pokolenie ze zdziwieniem słucha takich zwrotów jak „Jego Magnificencja”. A dla wielu progresywnych wyborców czy wyborczyń niezrozumiałe było podkreślanie pochodzenia Małgorzaty Kidawy-Błońskiej i uporczywe określanie jej mianem „prawnuczki”. I bardzo dobrze, niepokoić powinniśmy się raczej wtedy, gdyby świat dążył do utrzymania hierarchii. Nie posługuję się przykładem Julii Przyłębskiej dlatego, że jest mi jej żal. Tak jak Prawo i Sprawiedliwość jest wyłącznie pozornym obrońcą ludu, tak prezeska Trybunału Konstytucyjnego nie jest poszkodowana przez swój status – wręcz przeciwnie, posiada imponujący kapitał kulturowy. Uważam jednak, że ten przykład jest bardzo charakterystyczny dla sposobu myślenia i języka, którym posługuje się opozycja. Nie dziwię się, że w pułapkę mówienia o „mgr Julii Przyłębskiej” z łatwością wpadli liberalni politycy i polityczki. Zadziwiające jednak jest to, że takiej samej retoryki używa lewica, a nawet aktywiści i aktywistki działający w ruchach społecznych, którym powinno w naturalny sposób zależeć na budowaniu społeczeństwa równościowego. Sięganie po taki język umacnia myślenie hierarchiczne. Od polityków i polityczek oczekiwałbym, żeby myśleli o skutkach każdego wypowiadanego słowa. Tymczasem wykorzystują przebrzmiałą kategorię, która nie dość, że jest politycznie jałowa, to jeszcze społecznie szkodliwa. Prawdziwą szansą opozycji na to, żeby w Polsce władza zmieniła się nie tylko formalnie (do tego może dojść nawet przez przypadek), ale wiązała się z rzeczywistą zmianą postrzegania świata, jest próba współtworzenia społeczeństwa opartego na nowych wartościach. Opozycja będzie w tym wiarygodna, tylko używając języka adekwatnego do tych wartości zawsze i bez wyjątku. Prawo i Sprawiedliwość nie musi bronić ludu, bo doprowadziło do sytuacji, w której wystarczy, że lud czuje, że inni nie są po jego stronie. Wytykanie Julii Przyłębskiej, że nie jest profesorką, jest dla znacznej części społeczeństwa zarzutem całkowicie abstrakcyjnym: utwierdzającym w przekonaniu, że opozycja staje po stronie elit, i jednocześnie uderzającym w indywidualne aspiracje i kompleksy. Jeżeli ktoś uważa, że osoba z tytułem magistra nie ma prawa kierować pracami Trybunału Konstytucyjnego, to nietrudno przecież wyobrazić sobie, jak postrzega tych, którzy nigdy nie studiowali czy nie mają matury. ** Jan Radomski – działacz pozarządowy, publicysta, z wykształcenia filolog polski i socjolog. Doktorant na Wydziale Socjologii Uniwersytetu im. Adama Mickiewicza, zajmuje się analizą dyskursu. Publikował m.in. w „Kulturze i Społeczeństwie” oraz „Gazecie Wyborczej”. 
26^Dwa stopnie i cztery wymiary niepełnosprawności − rządowa strategia, która wzbudza niepokój^Katarzyna Przyborska^12 lutego 2021^https://krytykapolityczna.pl/kraj/przyborska-dwa-stopnie-i-cztery-wymiary-niepelnosprawnosci-czyli-rzadowa-strategia-ktora-wzbudza-niepokoj/^Pod koniec 2020 roku do poradni psychologiczno-pedagogicznych trafił list z Ministerstwa Edukacji Narodowej, zapowiadający reorganizację, a wraz z nim dokument „Edukacja dla wszystkich”, który mimo pozytywnego brzmienia zasiał zamęt w środowiskach nauczycielskich. Wyjaśniamy, o co chodzi. Dokument Edukacja dla wszystkich – ramy rozwiązań legislacyjno-organizacyjnych na rzecz wysokiej jakości kształcenia włączającego dla wszystkich osób uczących się, który wzbudził obawy pracowników poradni psychologiczno-pedagogicznych, szkół i szkół specjalnych, jest jednym z dwóch dokumentów stanowiących podstawę reorganizacji systemu orzekania o niepełnosprawności. Drugi to Strategia na rzecz osób z niepełnosprawnościami na lata 2020−2030, którego oficjalna wersja, długo utajniona, wciąż nie została podana do publicznej wiadomości. Plan reorganizacji systemu orzekania o niepełnosprawności nie jest nowy. Pierwszy zespół został powołany, kiedy tylko Beata Szydło została premierką. Na czele zespołu stanęła prezeska ZUS Gertruda Uścińska. Projekt został wstępnie opracowany, ale nie upubliczniony, a kolejny premier − Mateusz Morawiecki – przekazał go Pawłowi Wdówikowi, pełnomocnikowi rządu do spraw osób niepełnosprawnych. Strategia na rzecz osób z niepełnosprawnościami na lata 2020−2030, wciąż niejawna, ma zostać przyjęta przez Radę Ministrów we wtorek 16 lutego. Podczas lutowego posiedzenia Komisji Rodziny, Polityki Senioralnej i Społecznej w Senacie minister Paweł Wdówik powiedział, że celem prac jest stworzenie jednolitego systemu orzeczniczego. W tej chwili jest ich kilka: ZUS-owski, który decyduje o świadczeniach rentowych, samorządowy, którego częścią są poradnie psychologiczno-pedagogiczne, decydujące o wsparciu uczniów ze specjalnymi potrzebami edukacyjnymi, do tego systemy orzeczeń rolniczych, mundurowych, pochodzące jeszcze z czasów PRL. Niepełnosprawność w mediach: ofiary albo bohaterowie w społecznej próżni Według nowej strategii możliwe będzie orzekanie dwóch stopni niepełnosprawności, przy czym elementem różnicującym będzie zdolność do wykonywania pracy. Do tego dojdą cztery wymiary niepełnosprawności: zdolności do pracy, edukacji, niezależnego życia i życia społecznego. Narzędzia stosowane do orzekania niepełnosprawności mają pozwolić na to, by precyzyjnie określić, jaki zakres wsparcia jest potrzebny danej osobie, by możliwie wyrównać jej szanse i wesprzeć w prowadzeniu jak najbardziej niezależnego życia. Narzędzia mają być też zgodne z Międzynarodową Klasyfikacją Funkcjonowania IFC przyjętą przez WHO. U podstaw tych założeń leży ratyfikowana przez Polskę w 2012 roku konwencja o prawach osób niepełnosprawnych. Widać zmianę w mówieniu o niepełnosprawności. Dotychczas system traktował osobę z niepełnosprawnością jak ofiarę, nad którą trzeba się ze smutkiem pochylić, niepełnosprawność była brakiem, niedomaganiem, niespełnianiem norm. Nowe rozwiązanie chce traktować niepełnosprawność jako obiektywny stan danej osoby, która − dzięki dobrze dopasowanemu wsparciu − będzie mogła całkiem nieźle funkcjonować w społeczeństwie. Będzie mogła też np. być płatnikiem podatków, a nie biorcą świadczeń, jak powiedział minister Wdówik, przypominając też, że Zjednoczona Prawica już programem Dostępność plus pokazała, że chce wspierać niepełnosprawnych obywateli. Dotychczasowe orzecznictwo spotyka się z krytyką. Według Wdówika osób, które potrzebują opieki w pełnym wymiarze 24 godziny na dobę, jest w Polsce około 200−250 tysięcy, co stanowi 5−7 proc. ogółu osób z niepełnosprawnościami, a nie aż milion, które w tej chwili są tak klasyfikowane. Kolejnym problemem jest według niego zbyt wiele przyznawanych orzeczeń o zespole Aspergera, a także deficyt narzędzi diagnostycznych i duża rozbieżność między systemami diagnostycznymi powiatowymi i poradnianymi. Dzięki nowemu systemowi orzecznictwa osoby z niepełnosprawnością mają być postrzegane pozytywnie, a nie przez pryzmat deficytów, tak by np. pracodawcy nie obawiali się takich osób zatrudniać. Nie mówi się więc tutaj o stopniach niesamodzielności, ale o stopniach zdolności do samodzielnego funkcjonowania. Program jest kierowany do osób z niepełnosprawnościami, żeby podkreślić to, że są traktowane podmiotowo, a nie do opiekunów, choć oczywiście czasem trzeba będzie uwzględnić stałą obecność opiekuna. Opiekunowie nadal bez realizacji wyroku TK i w obliczu dramatu pandemii Strategia została podobno bardzo wysoko oceniona przez Komisję Europejską i od jej przyjęcia zależą fundusze spójności, dzięki którym ma zostać finansowana. Brzmi to wszystko bardzo fajnie, tylko czy wiarygodnie − pamiętamy przecież protest opiekunów osób z niepełnosprawnościami, których w Sejmie zasłonięto kotarą, dręczono − nie gasząc w nocy ostrego światła i używając wobec nich siły. Problemy zaczynają się, kiedy dochodzimy do organizacyjnej strony projektu. Instytucją, która ma zajmować się orzekaniem, ma być Krajowe Centrum Orzecznicze, z dyrektorem powoływanym przez ministra do spraw zabezpieczenia społecznego. Oprócz centrum krajowego powstać mają centra terenowe. Ma to zapewnić − jak powiedział pełnomocnik rządu − niezależność, czyli brak powiązań między instytucją orzeczniczą a płatnikiem świadczeń, tak by ocena zdolności do samodzielności pozbawiona była presji finansowej. Czy to się uda, skoro system orzecznictwa ma być scentralizowany? No i co będzie z pracownikami poradni psychologiczno-pedagogicznych (PPP), którzy w tej chwili decydują o świadczeniach? Poradnie działają w każdym powiecie i gminie, są blisko ucznia, blisko domu, w kontakcie ze szkołą. Dzięki nim każde dziecko ma dostęp do wyspecjalizowanej pomocy. Ten system działa, więc po co go zmieniać − pytają pracownicy poradni. Tymczasem plan zakłada, że ich funkcję przejmą szkoły. Jak to ma wyglądać? Trudno powiedzieć. Czy dotychczasowe pracowniczki PPP będą teraz pracować na terenie szkoły? A może do tego zadania zostaną przeszkoleni nauczyciele? Według jakich programów będzie przebiegało orzekanie? Pytań i domysłów jest mnóstwo, odpowiedzi brakuje. Wiadomo na razie tyle, że plan Edukacja dla wszystkich zakłada przekształcenie sieci dzielnicowych i gminnych poradni psychologiczno-pedagogicznych w Centra Dziecka i Rodziny. Przez zainteresowane środowiska przetoczyły się dramatyczne dyskusje, czy nowy projekt zakłada likwidację poradni oraz likwidację szkół specjalnych. Związek Zawodowy Rada Poradnictwa jeszcze na początku listopada 2020 roku wysłał pismo z pytaniami do kierownictwa Departamentu Wychowania i Kształcenia Integracyjnego MEN, ale nie doczekał się odpowiedzi, w grudniu wysłał kolejne, obawiając się, że za zmianami stoi chęć redukcji środków przeznaczonych na kształcenie dzieci o specjalnych potrzebach edukacyjnych. Związek narzeka, że ministerstwo, zamiast odpowiedzieć na pisma wysyłane przez związek, rozmawia z nim za pośrednictwem mediów. I rzeczywiście, dopiero w odpowiedzi na kolejne artykuły mówiące o planie Edukacja dla wszystkich rzeczniczka MEN Anna Ostrowska poinformowała PAP, że nie ma jeszcze decyzji o likwidowaniu poradni psychologiczno-pedagogicznych i zamykaniu szkół specjalnych. Partnerem rządowego zespołu opracowującego Strategię na rzecz osób z niepełnosprawnościami na lata 2020−2030 jest Ministerstwo Edukacji, które opublikowało dokument Edukacja dla wszystkich – ramy rozwiązań legislacyjno-organizacyjnych na rzecz wysokiej jakości kształcenia włączającego dla wszystkich osób uczących się, który wzbudził obawy pracowników poradni psychologiczno-pedagogicznych, szkół i szkół specjalnych. Projekt zakłada, tak samo jak omówiona wyżej strategia, że niepełnosprawność nie ma być postrzegana jako bariera dla funkcjonowania w szkole publicznej. Nie jest to rewolucyjne podejście, bo już teraz w szkołach z klasami integracyjnymi uczy się wiele uczniów ze specjalnymi potrzebami edukacyjnymi. Jednak część z tych szkół to szkoły społeczne, z mniejszymi klasami, lepszym wyposażeniem, podjazdami dla wózków, przeszkoloną kadrą i specjalistami. Tymczasem według nowego planu dzieci z niepełnosprawnością mają chodzić do szkół najbliższych miejscu zamieszkania, a te będą wyposażone we wszystko, czego osoby ze specjalnymi potrzebami edukacyjnymi będą potrzebowały. Pedagodzy i nauczyciele obawiają się, że to jest niemożliwe, np. dlatego, że tylu specjalistów po prostu nie ma. W tej chwili nawet nie każda szkoła może się pochwalić obecnością pedagoga albo psycholożki, a tu potrzebne będą osoby wyspecjalizowane w pracy z dziećmi słabo widzącymi i niewidomymi, niesłyszącymi, niepełnosprawnymi intelektualnie, asystenci i niezbędna infrastruktura. Co więcej, nie ma w szkołach edukacji antydyskryminacyjnej, a wszelka inność jest przez system piętnowana, co widać na przykładzie doświadczeń osób LGBT. Naprawdę trudno się w tych warunkach spodziewać, że szkoły, które są po prostu najbliżej domu, będą przyjaznym miejscem dla dzieci z niepełnosprawnościami. Nauczyciele są świadomi tego, że zorganizowanie nauki w jednej klasie dzieci ze specjalnymi potrzebami i bez specjalnych potrzeb nie jest łatwe. Często po nieudanej próbie integracji rodzice przenoszą dziecko z niepełnosprawnością do szkoły specjalnej. Czy będą mieli jeszcze wybór? „Już czwarty rok pracujemy z najlepszymi ekspertami i praktykami z kraju i z zagranicy nad zbudowaniem międzyresortowego systemu wsparcia dziecka, ucznia i rodziny. Dążymy do przygotowania takich rozwiązań, dzięki którym rodzina otrzyma pomoc – od momentu stwierdzenia wad rozwojowych dziecka w okresie płodowym, po wsparcie w szkole, aż do wejścia w życie dorosłe i na rynek pracy” − czytamy na stronie Ministerstwa Edukacji. Tylko skoro już czwarty rok pracują, to czemu publikacja planu zaskoczyła zainteresowane strony? Może komunikacja zaszwankowała? Opieka to najlepsza (po)pandemiczna inwestycja Zresztą czy można się dziwić niepokojom? Całkiem niedawno, kiedy ministerstwem edukacji kierowała Anna Zalewska, wiele dzieci ze specjalnymi potrzebami edukacyjnymi zostało ze szkół wypchniętych. Reforma była wprowadzana bez konsultacji, a protesty rodziców ignorowane. Teraz pracownicy szkół i poradni znów są zaskoczeni, nie znają całości planu, za to znają dotychczasowy sposób działania Ministerstwa Edukacji, widzą skutki reformy edukacji ministry Zalewskiej i nieprzygotowania szkół do jesiennej fali pandemii i lockdownu. Tymczasem wciąż nikt im dobrze nie wytłumaczył ani nowej strategii, ani tego, jaką rolę mają w niej odgrywać dotychczasowe placówki. W czasie posiedzenia senackiej Komisji Rodziny, Polityki Senioralnej i Społecznej senatorka Krystyna Szumilas stwierdziła, że wszystkie nieporozumienia i strach w poradniach są winą rządu. Wynikają z faktu, że jeden z dokumentów jest utajniony, a drugi − upubliczniony − jest pełen niejasności. „Powinniście pokazać cały system” − mówiła Szumilas, a dodatkowym elementem ma być dokument o edukacji włączającej. Inaczej nie możemy nad tym pracować. Znane są wszystkie deficyty polskiego systemu edukacyjnego: hierarchiczność, pruski model, w którym zarządza się strachem i rywalizacją, nuda, do tego przepełnione klasy, brak nastawienia na współpracę, pracę w zespołach, wzajemną pomoc. Trudno w takich warunkach wyobrazić sobie powszechną pomyślną integrację dzieci ze specjalnymi potrzebami edukacyjnymi, które mają wyrosnąć na spełnionych społecznie płatników podatków. Można za to podejrzewać, że u podstaw nowych założeń stoi wyidealizowany obraz rzeczywistości i niechęć do dostrzegania jej skomplikowanej struktury. 
27^Antyrepresja na telefon. Szpila ci pomoże, kiedy po proteście wylądujesz na dołku^Mateusz Kowalik^12 lutego 2021^https://krytykapolityczna.pl/kraj/antyrepresja-na-telefon-szpila-prawnicy-pro-bono/^722 196 139 – to numer telefonu kolektywu Szpila. Jest czynny całą dobę. Dzwonią tam osoby zatrzymane przez policję na demonstracjach Strajku Kobiet, a pomoc prawna udzielana jest bezpłatnie. Choć policja czasem utrudnia prawnikom dostęp do zatrzymanych, kolektyw zapewnia, że w zmaganiach z państwem nikt nie zostanie bez pomocy. Po proteście czasami nie śpią do samego rana, bo chcą pomóc każdej osobie, którą zatrzymała policja. Za pracę dla obywateli prawniczki nie biorą ani złotówki. Pro bono działają też aktywistki, które wychodzą na pierwszą linię między manifestacją a kordony policji. I koordynatorki, które organizują działania antyrepresyjnego kolektywu Szpila. Gdy rusza protest, ona się szykuje, żeby pomóc osobom zatrzymanym przez policję. Czasami oznacza to, że będzie musiała jechać do Legionowa albo Mińska Mazowieckiego. – Mam tam łatwiejszy dojazd, bo mieszkam po prawej stronie Wisły – tłumaczy Agata Bzdyń, warszawska radczyni prawna. Bzdyń należy do kolektywu Szpila, który zrzesza prawniczki i prawników nieodpłatnie pomagających osobom zatrzymanym podczas antyrządowych demonstracji w Warszawie. Pierwszy raz interweniowała 7 sierpnia ubiegłego roku, kiedy po demonstracji solidarności z Margot na Krakowskim Przedmieściu policja zatrzymała 48 osób. – Wyczekiwałam wtedy na komendzie na Wilczej na widzenie z zatrzymanymi. Od tamtej pory współpracuję z kolegami i koleżankami z kolektywu. Można powiedzieć, że Szpila w obecnym kształcie zawiązała się tamtej nocy na dyżurce komendy – tłumaczy. Do dzisiaj prowadzi sprawy pięciu z zatrzymanych wtedy osób. A od początku protestów organizowanych przez Ogólnopolski Strajk Kobiet przeciwko orzeczeniu Trybunału Konstytucyjnego w sprawie aborcji pomogła kolejnym dziesięciu. Policja coraz częściej wywozi zatrzymanych do komisariatów poza Warszawą, nierzadko nie informując o tym, dokąd ich zabiera. Tak było na przykład po pikiecie solidarnościowej przed siedzibą sądu okręgowego, zwołanej, kiedy prokuratura skierowała wniosek o tymczasowe aresztowanie jednej z uczestniczek wcześniejszego protestu. Osoby zatrzymane przed gmachem w al. „Solidarności” wywieziono później poza Warszawę. Kolektyw telefonował do wszystkich komend pod miastem i je odnajdywał – opowiada prawniczka. Odmowa mandatu to czasem wręcz obowiązek Prawnicy jeżdżą pomagać zatrzymanym na komendach w Pruszkowie, Piastowie, Nowym Dworze Mazowieckim, Wołominie, Otwocku, Grodzisku i Mińsku Mazowieckim. Kiedy zgłasza kolektywowi gotowość do działania, zazwyczaj zaznacza, że obstawia komendy z prawej strony Wisły, włączając w to podwarszawskie miasta. – Z racji zamieszkania tam dotrę najprędzej. W kolektywie bierzemy pod uwagę racje logistyczne – opowiada Bzdyń. W pracy pomaga jej też aplikantka radcowska Natalia Bułanow. Pomoc zatrzymanym w formie pro bono oznacza nie tylko kontakt z osobą zaraz po zatrzymaniu, ale jeśli taki jest rozwój sytuacji, także obecność przy przesłuchaniach, czytanie akt, pisanie zażaleń, a następnie udział w postępowaniu karnym lub wykroczeniowym. Interwencja w sprawie 48 osób zatrzymanych na Krakowskim Przedmieściu była jedną z pierwszych inicjatyw Szpili. Kolektyw założyły miesiąc wcześniej feministyczne aktywistki i prawniczki. W pierwszym okresie nie miały wielu okazji do interweniowania. To się zmieniło 22 października, kiedy Trybunał Konstytucyjny ogłosił, że poważne uszkodzenie płodu nie może być przesłanką do przeprowadzenia aborcji. Już tamtego dnia funkcjonariusze zatrzymali kilkanaście osób uczestniczących w pierwszej, spontanicznej demonstracji. Wtedy, tak jak i w kolejnych tygodniach, pomocy zatrzymanym udzielili prawnicy i prawniczki ze Szpili. Niedawno od wydania niesławnego orzeczenia minęło sto dni. W tym czasie odbyły się dziesiątki manifestacji, przy których asystowała Szpila. Z tej okazji antyrepresyjny kolektyw podsumował swoje działania. Szpila informuje, że między 22 października a 29 stycznia doszło do 150 sytuacji, w których uczestnicy manifestacji byli czasowo pozbawieni wolności – czy to przez dłuższe przetrzymywanie w radiowozie, czy zatrzymanie na komisariacie. W tym drugim przypadku zanotowano ponad 80 zatrzymań na noc, a 62 razy osoby opuszczały komendę jeszcze tego samego dnia. W tym okresie prawnicy i prawniczki jeździli ze wsparciem prawnym na komendy w miastach oddalonych od Warszawy nawet o 50 km. Najczęściej stawianym po zatrzymaniu zarzutem było „naruszanie przepisów w miejscu publicznym”, czyli udział w zgromadzeniu, które policja uznaje za nielegalne. Protestującym zarzucano także m.in. naruszenie nietykalności cielesnej funkcjonariusza, niewylegitymowanie się na jego wezwanie, nieprzestrzeganie zakazów w czasie pandemii czy uszkodzenie zabytku. Szpila prowadzi działania wtedy, kiedy poproszą o to organizatorki. Kolektyw współpracuje z setką prawników i prawniczek, spośród których około 40 osób angażuje się najbardziej regularnie. Jedną ze współzałożycielek jest Marta Puczyńska, która współkoordynuje pracę prawników w sytuacjach wymagających pomocy. Wcześniej przez kilka lat działała w grupach antyrepresyjnych przy Ogólnopolskim Strajku Kobiet. W dniu protestu koordynatorki zbierają się w mieszkaniu jednej z nich lub w siedzibie którejś z zaprzyjaźnionych organizacji pozarządowych. – Najpierw obdzwaniamy naszych prawników, żeby wiedzieć, kto danego wieczora będzie dostępny. A później siedzimy przy telefonie i czekamy, aż ktoś będzie potrzebował pomocy – tłumaczy Marta. W trakcie protestów lub po nich do Szpili dzwonią funkcjonariusze policji, którym numer telefonu kolektywu podały zatrzymane osoby potrzebujące adwokata i wsparcia prawnego. Wtedy koordynatorka kieruje do takiej osoby jednego z będących w gotowości prawników. Często zdarza się jednak, że policja utrudnia kontakt z prawnikami, a osoby zatrzymanie nie zawsze pamiętają numer telefonu. Dlatego Szpila uruchamia działania prawników także wtedy, kiedy trafi do nich tylko imię i nazwisko zatrzymanej osoby. Aktywistki obdzwaniają komendy w poszukiwaniu zatrzymanej osoby, żeby móc wysłać do niej adwokata. – Często siedzimy do rana, żeby mieć pewność, że wszyscy dostali wsparcie. Za zatrzymanymi prawnicy najczęściej jeżdżą na komendy własnymi samochodami, a czasami same organizujemy dojazd. Zdarzało się, że inni protestujący zawozili prawnika na komendę – opowiada aktywistka. Uprasza się o niepryskanie posłankom gazem w twarz Skala zatrzymań i antyobywatelskich działań policji sprawia, że aktywistki ze Szpili mają ręce pełne roboty. – To nie jest tak, że po proteście jest cisza. Regularnie dzwonią też ludzie, którzy byli zatrzymani i nie wiedzą, co robić dalej. Dzielimy się pracą, wyznaczamy dyżury, ale jesteśmy przemęczone i niewyspane. Mimo to widzimy, że świadczymy realną pomoc. A ludzie obdarzają nas wdzięcznością – mówi Marta. I podkreśla, że Szpila nie jest ani pierwszą, ani jedyną grupą antyrepresyjną w Polsce. – To, jak działamy, wynika z wieloletniego doświadczenia innych osób, które poświęcały na to swój czas. O nas jest teraz głośno, bo też wydarzenia, przy których pomagamy, są bardzo głośne i medialne. Adwokat Jerzy Podgórski zgłosił się do Szpili po tym, jak w lipcu ubiegłego roku policja zatrzymywała osoby wieszające tęczowe flagi na stołecznych pomnikach. – A do tego zatrzymywała je, stawiając im zarzut znieważenia tych pomników. Wtedy dałem znać Marcie, że gdyby ktoś potrzebował wsparcia pro bono, to ja chętnie pomogę – opowiada Podgórski. Od tamtego czasu wsparł już ponad 20 osób. Pomoc prawnika przy zatrzymaniu trwa co najmniej cztery godziny, jeśli funkcjonariusze prowadzą czynności sprawnie. – Czasami takie czynności kończą się o pierwszej w nocy, ale zdarzały się sytuacje, że trwały nawet do piątej rano. Ale jeśli osoba zostaje osadzona na noc, to wszystko przeciąga się do następnego dnia i może trwać nawet do wieczora, zwłaszcza jeśli w sprawę zaangażowana jest także prokuratura – tłumaczy adwokat. Dlatego adwokaci zrzeszeni w kolektywie niekiedy zastępują się nawzajem, by zatrzymani nie zostali bez reprezentacji prawnej. A wywożenie zatrzymanych za miasto utrudnia im pracę. – Zanim dotrzemy na miejsce, to trwa już np. sporządzanie protokołu zatrzymania, a zatrzymany nie mógł jeszcze się z nami spotkać – mówi prawnik. Wyjaśnia, że funkcjonariusze powinni przeprowadzać czynności na komendzie właściwej miejscowo, czyli np. po protestach w Śródmieściu zatrzymani powinni trafić na komendę przy ul. Wilczej lub przy ul. Zakroczymskiej. Wtargnięcie na teren trybunału to żaden radykalizm. Radykałem jest tu władza Galimatias wynika nie tylko z wywożenia poza Warszawę, bo uciążliwe bywają też poszukiwania po stołecznych komendach. – Podczas jednej z pierwszych demonstracji, które były pacyfikowane, zaopiekowałem się osobą zatrzymaną na Trasie Łazienkowskiej. Na Wilczej dyżurny powiedział, że jest ona w radiowozie, ale nie wiadomo, dokąd jedzie. Dopiero po chwili wyjaśnił, że znajduje się już na Jagiellońskiej – opowiada Podgórski. Na praskim komisariacie funkcjonariusze nie pozwolili mu jednak wziąć udziału w czynnościach z udziałem zatrzymanej. A ta trafiła na komendę m.in. dlatego, że zdaniem policji zachodziła obawa jej ukrycia. Tymczasem policjanci przed zatrzymaniem nie próbowali nawet wylegitymować tej osoby, tylko siłą od razu zaciągnęli ją do radiowozu. – Złożyłem zażalenie na to zatrzymanie, a sąd też uznał je za bezzasadne i nieprawidłowe. Wszyscy moi rozmówcy podkreślają, że taka skala pomocy nie byłaby możliwa, gdy nie lotna grupa antyrepresyjna, której członkowie i członkinie działają w terenie podczas manifestacji. To oni chodzą między uczestnikami protestu z markerami w dłoni i chętnym zapisują numer telefonu Szpili. – Dla nas najważniejsze jest to, żeby wszystkie protestujące osoby czuły się bezpiecznie, a w tym na pewno pomoże numer zapisany na przedramieniu – opowiada Wanda (imię zmienione), członkini grupy, która wspiera kolektyw Szpila. Tłumaczy uczestnikom manifestacji, jak reagować na próbę wylegitymowania, ukarania mandatem czy zatrzymania. Przy tym ostatnim dobrze jest na przykład wykrzyczeć swoje imię i nazwisko, bo to ułatwi działania koordynatorkom przy telefonie i prawnikom. Część telefonów do Szpili pochodzi właśnie od demonstrantów, którzy usłyszeli i przekazali kolektywowi wykrzyczane personalia zatrzymanych. – Cieszymy się, że uczestnicy sami się organizują, żeby jak najszybciej pomóc osobom zatrzymanym. Sami nawet błyskawicznie pytają zatrzymanych, jak się nazywają, i dzwonią po pomoc dla nich, mimo że się z nimi nie znają. I rozdają sobie nawzajem nasz numer. Raz nasz aktywista został zamknięty w kotle. Z zewnątrz ktoś krzyczał do niego z pytaniem, czy ma numer do Szpili – opowiada aktywistka. Czy Kaczyński pójdzie na całość? Ale lotni starają się także udaremnić niektóre działania policji. Wanda nie zdradza szczegółów taktyki, opisuje jednak założenia. – Staramy się nie dopuścić do poszatkowania demonstracji, żeby utrudnić zamykanie ludzi w kotłach. Czasami policja wyrywa przypadkowe osoby z tłumu. My staramy się być tam, gdzie policja używa przemocy, i jej zapobiegać – opowiada Wanda. Dodaje, że interweniują też, kiedy policjanci chcą karać mandatami. – Namawiamy osoby, żeby ich nie przyjmować. Wiemy, jakie są nasze prawa, i udowadniamy policjantom, że nie mają podstaw do karania. Aktywistka relacjonuje, że przedstawiciele lotnej grupy sami wielokrotnie lądowali na noc na dołku i byli zamykani w kotłach. Jedna z członkiń wyszła z manifestacji z połamanymi żebrami. – To wszystko bardzo obciąża fizycznie i psychicznie. Jest nas niewiele, ale byliśmy na każdej manifestacji w Warszawie. Chcemy, żeby każdy mógł manifestować w imię wspólnych dla nas wartości. Członkowie grupy opowiadają o podobnych przejściach. – Wszyscy, jako aktywiści, na własnej skórze doświadczyliśmy opresji policji. Ta opresja trwa od dawna, ale była skupiona na konkretnych, mniej licznych grupach. I nie było masowych protestów. Wiemy, co się dzieje z maltretowanym ciałem, rozumiemy traumy, które mogą spowodować działania policji. Swoją siłą i doświadczeniem jesteśmy w stanie pomóc, żeby jak najmniej osób przez to przechodziło. Prawo i przemoc. O źródłach brutalności policji Podgórski tłumaczy, że w większości przestępstw, o które podejrzewa się protestujących, pokrzywdzonym jest policjant, i to właśnie ten, który dokonał zatrzymania. – Jest on elementem władzy państwowej, zeznania tego policjanta są głównym dowodem w sprawie, a w praktyce bywa, że jedynym istotnym. I to policja później oskarża. Zwłaszcza w takich sprawach nie możemy zostawić samym sobie obywateli sprzeciwiających się opresji państwa, które ogranicza ich prawa. Zmagania obywatela z państwem wymagają pomagania temu pierwszemu. Ta pomoc prawna jest częścią wspólnej walki o prawa człowieka. 
28^Głusi to niepełnosprawni czy może mniejszość kulturowa?^Mateusz Kowalik^11 lutego 2021^https://krytykapolityczna.pl/kraj/kowalik-lis-glusi-to-niepelnosprawni-czy-moze-mniejszosc-kulturowa/^Dla części g/Głuchych język polski to język obcy. A jeśli w urzędzie czy szpitalu nikt nie miga, bez tłumacza nic nie da się załatwić. O problemach osób g/Głuchych rozmawiamy z drem Bartkiem Lisem, socjologiem i animatorem kultury, autorem raportu „Nikt nas nie słucha”, który napisał po cyklu spotkań z g/Głuchymi. Mateusz Kowalik: W raporcie używasz słowa g/Głuchy. Co to znaczy? Bartek Lis: Określenie to piszemy raz małą, raz wielką literą. Używanie wielkiej litery to nie grzecznościowy zabieg, ale informacja, że mówimy o grupie osób, która uważa się za mniejszość kulturową. Najczęściej to osoby, które nie słyszą od urodzenia, przez co nie miały możliwości poznania świata osób słyszących, np. kultury związanej z fonicznym językiem polskim. Mała litera tymczasem to znak, że mamy na myśli osoby, które straciły słuch w dojrzalszej części swojego życia, przez co mogły nauczyć się gramatyki języka polskiego, a ich pierwsze konfrontacje ze światem odbywały się w języku mówionym. Przedstawicielem tej grupy może być ktoś, kto stracił słuch w wieku 12 lat. Albo czterdziestolatek, który przestał słyszeć w wyniku wypadku. Nasiąknięcie kulturą foniczną sprawia, że osoby Głuche wcale nie stają im się bliższe, bo więzy z okresu słyszenia są bardzo silne. Kultura słyszącej większości – znaki, sensy, którymi się posługujemy – jest dla nich z pewnością bardziej zrozumiała. W obydwu przypadkach mówimy o szerokim spektrum dysfunkcji – rzadko kiedy zdarza się, żebyśmy mieli do czynienia z osobami całkowicie głuchymi. Dlaczego Głusi mieliby być mniejszością kulturową? Tym, co w olbrzymim stopniu konstytuuje odrębność kulturową, jest język. Podam przykład: pochodzę z Gdańska, ale jak wyjadę trochę z miasta, to prędko usłyszę język kaszubski. Osoby, które nim mówią, mogą inaczej rozumieć swoją tożsamość społeczną i świat dookoła. Tak samo jest z osobami Głuchymi: przestrzeń integracji i komunikacji stanowi dla nich polski język migowy. Głuchy jest Inny w sposób radykalny [rozmowa z Wojtkiem Ziemilskim] Wspólnota doświadczenia jest ważnym czynnikiem potencjalnie więziotwórczym, jednak podstawą, która pozwala wyodrębnić tożsamość zbiorową, jest język, a nie niepełnosprawność. Osoby z dysfunkcjami wzroku czy te, które poruszają się na wózkach, nie są przedstawicielami mniejszości kulturowej, mimo że są osobami z niepełnosprawnościami. Czy g/Głusi chcą być w ogóle uznawani za osoby z niepełnosprawnościami?  Jest wiele stanowisk, to środowisko nie jest monolitem. Najbardziej dominujące są dwa podejścia. Część Głuchych, zwłaszcza starszych, wyrosła w świecie, w którym mówiono o nich wyłącznie jako o niepełnosprawnych. W tamtej wyobraźni głuchotę łączono także z niepełnosprawnością intelektualną. Osoby te przywykły do takiego stanu, a swoją sytuację rozpatrują też przez pryzmat korzyści – bo legitymacja ze statusem osoby niepełnosprawnej uprawnia np. do pewnych zniżek. Jednocześnie taki dokument wpływa na samopostrzeganie. Natomiast pośród młodych popularne jest stanowisko, że głuchota nie jest niepełnosprawnością. Mówią, że ta definiowana jest z perspektywy grupy większościowej, która niesprawnymi określa osoby, które nie spełniają pewnych normatywów zdrowia. W oczach tych młodych to grupa większościowa tworzy konstrukt, który jest krzywdzący. Co wynika z różnicy między grupą większościową, która używa języka mówionego, a g/Głuchymi? Dla słyszących używanie języka mówionego jest oczywistością, dlatego nie dostrzegają, że niesłyszący mają ograniczoną możliwość komunikacji w przestrzeni publicznej czy instytucjach. Niezależnie od dziedziny wszystko sprowadza się do komunikacji i dostępności informacji. Na przykład zapisy seniorów na szczepienia pośród organizacyjnych kłopotów i informacyjnego bałaganu. Kiedy do problemów ze słuchem dołożymy trudności wynikające z wieku i telefon jako preferowany środek kontaktu, to widzimy, jak głuchym może być ciężko cokolwiek załatwić. Najlepiej widać to w sytuacji kryzysowej, jaką był wybuch pandemii. Głusi dowiadywali się z dużym opóźnieniem o rządowych obostrzeniach i o rozwoju sytuacji. Teraz, dzięki naciskom sojuszników, sytuacja wygląda trochę lepiej, choć wciąż jest daleka od ideału. Kiedy premier w czasie konferencji o czymś informuje, to w obraz wmontowany jest tłumacz, który przekłada wszystko na polski język migowy, albo ten tłumacz stoi obok niego – cóż, nadal jego usytuowanie i proporcje na ekranie są dyskusyjne. Niestety telewizje komercyjne często ucinają kadr tak, że go nie widać. Albo sylwetkę wmontowanego tłumacza zasłaniają paskiem informacyjnym. A jak jest z telewizją publiczną? Media rządowe radzą sobie całkiem dobrze. Mają kilkudziesięcioletnią tradycję uważności na g/Głuchych – jeszcze z dzieciństwa pamiętam całe poranne bloki programowe z migającym tłumaczem. Ale oglądanie telewizji publicznej rodzi inny kłopot. Przed wyborami prezydenckimi zapisałem się do szeregu grup internetowych dla g/Głuchych i zaobserwowałem, że większość użytkowników ma prawicowe poglądy. A wynikają one nie z utraty słuchu, tylko z dostępu do informacji. Ograniczenie źródeł do jednego kanału to wystawienie g/Głuchych na żer manipulatorów oraz odebranie im możliwości weryfikacji fake newsów. Telewizje komercyjne powinny dostrzec tych widzów. Różnorodność poglądów jest większa pośród g/Głuchych, którzy potrafią czytać?  Mogę postawić taką hipotezę. Z moich obserwacji wynika, że g/Głusi, którzy są uniezależnieni od mediów wizualnych, głównie telewizji publicznej, mają również poglądy lewicowe. A uniezależnić mogą się na kilka sposobów. Jeśli ktoś zna gramat/ykę języka polskiego, to otwiera się na prasę i portale internetowe. Są osoby, które znają inne języki migowe, np. amerykański. Wtedy mają dostęp do programów ze Stanów Zjednoczonych. Wśród moich rozmówców była także osoba, znająca szwedzki język migowy, dzięki czemu może oglądać tamtejszy kanał, w którym prowadzący to wyłącznie g/Głusi. Różne kanały są też dostępne na kablówce. Jak zapewnić g/Głuchym dostęp do różnorodnych źródeł informacji?  Prezenterzy programów informacyjnych tekst przygotowują wcześniej, tak samo materiały są gotowe przed emisją, więc można je transkrybować i zamieszczać napisy. I to na wszystkich kanałach i w głównym paśmie, a nie tylko po północy czy w porannych powtórkach. Myślę, że media za bardzo fiksują się na przywileju grupy większościowej albo obawiają się reakcji osób słyszących. A ona będzie pewnie taka sama jak na wszystkie inne paski na ekranie, które jednych irytują, a drugich nie. Te dodatkowe elementy miałyby dla nich wartość edukacyjną, bo poszerzają wyobraźnię, pokazując, jak złożony jest świat. Życie z niepełnosprawnościami? Da się! Dlaczego i napisy, i tłumacz na migowy?  Znam osoby Głuche pochodzące z rodzin o wysokim kapitale kulturowym i społecznym, w których kładło się nacisk na naukę języka pisanego – ci Głusi rozumieją napisy. Ale są też osoby wywodzące się ze środowisk mniej uprzywilejowanych, gdzie takiego nacisku nie było w ogóle. Jeśli ktoś jest głuchy od urodzenia i nie miał szansy poznać polskiej gramatyki, to język pisany jest dla niego językiem obcym. Dlatego potrzebują osoby tłumaczącej język foniczny na migowy. A jak jest z dużym ekranem? Producenci dofinansowani przez Polski Instytut Sztuki Filmowej są zobowiązani wyposażyć swoje filmy w napisy.  I to robią. Tylko że kiniarze już nie muszą kupować kopii z napisami. Dlatego, paradoksalnie, kinematografia polska jest dla g/Głuchych o wiele mniej dostępna niż zagraniczna. Jak już kino puszcza wersję z napisami, to opatruje to informacją, że to pokaz specjalny, przyjazny dla g/Głuchych. Tak jakby rozumienie filmu było specjalną potrzebą. A chodzi także o tworzenie przestrzeni naturalnych spotkań g/Głuchych ze słyszącymi i wspólne przeżywanie filmu. Te wspólnoty nie powstają naturalnie? Na ogół są odseparowane, i to od najmłodszych lat. W mojej dzielnicy była szkoła dla g/Głuchych. Po lekcjach czekaliśmy na tym samym przystanku: ja i moi koledzy oddzielnie, g/Głusi w swojej grupce. Nie było żadnego kontaktu. W edukacji ważne jest, żeby te dwie grupy przenikały się od samego początku. Niektórzy postulują, żeby przedstawiciele grupy dominującej uczyli się podstaw języka migowego na wczesnoszkolnym etapie edukacji, żeby przenikanie się następowało bardziej swobodnie. Jego nauka jest niezbędna na studiach medycznych, żeby dać lekarzom możliwość porozumienia się z głuchymi pacjentami. Teraz g/Głusi wskazują zupełne nieprzystosowanie systemu ochrony zdrowia do ich potrzeb, tak jak w historii ze szczepionkami. W Warszawie g/Głuche kobiety przekazują sobie informację o jednym oddziale ginekologicznym, który bezproblemowo je przyjmuje. A to dlatego, że jest tam zorientowana pielęgniarka, która wie, jak wyjść naprzeciw specyfice funkcjonowania g/Głuchych. Część instytucji publicznych korzysta z usług tłumacza. Tylko już nie każdy ich pracownik o tym wie. W mówieniu o niepełnosprawnych należy zwracać uwagę na możliwości, nie deficyty Głusi narzekają też na kontakty z urzędnikami i trudności z załatwianiem formalności. Jak ma wyglądać urząd przyjazny g/Głuchym? Większość urzędów też płaci za usługi tłumaczeniowe, ale na bieżąco z nich nie korzysta. Poza tym kładłbym też nacisk na wiedzę urzędników. Nauka języka migowego nie jest prosta i żeby opanować podstawy, potrzeba 60-godzinnego kursu. Natomiast prostą rzeczą jest edukacja obsługi głuchego petenta: gdzie go skierować, dokąd zadzwonić. I żeby się go nie obawiać. Bardzo dużo może zmienić zatrudnienie osoby słabo słyszącej albo głuchej, która zna język i foniczny, i migowy. Taka osoba może przygotować urząd na przyjęcie głuchego petenta czy tłumaczyć komunikaty. Rozwiązań systemowych wymaga obieg dokumentów. Głusi pytają, czy to zawsze musi być formularz, który trzeba wypełnić ręcznie. Dlaczego nie umożliwić składania wniosków poprzez nagranie, które przekładałby tłumacz? W końcu, g/Głusi narzekają, że urzędy nie konsultują z nimi różnych przedsięwzięć. A gdyby konsultowały, to co by usłyszały?  Na przykład to, że kiedy jest awaria tramwaju, to głosowe komunikaty o tym, co się dzieje, do g/Głuchych nie docierają. Osoby te idą za wszystkimi, ale nie wiedzą, o co chodzi. Tymczasem takie uprzednio przygotowane w języku migowym komunikaty można wyświetlać na wyświetlaczach na przystankach tramwajowych. To samo z informacjami na dworcach, kiedy następuje zmiana peronu. Miejskie teatry dowiedziałyby się, że śledzenie napisów umieszczonych na samej górze ogromnej sceny jest męczące i odrywa od spektaklu. Spotkanie z osobami głuchymi uwrażliwia na podstawowe dla nich kwestie. Konsultacje mają być po to, żeby głusi poczuli się współużytkownikami przestrzeni publicznej. Chodzi też o to, żeby dać przestrzeń, w której można się wygadać, ale też zostać wysłuchanym i wziętym pod uwagę. Dla urzędów to dodatkowy wysiłek i pewna trudność, ale kiedyś trzeba zacząć. ** Dr Bartek Lis jest socjologiem i animatorem kultury, pracuje w Centrum Kultury ZAMEK w Poznaniu. ** Raport Nikt nas nie słucha powstał w związku z projektem realizowanym przez Fundację Automatophone oraz Jasną 10: Warszawską Świetlicę Krytyki Politycznej, skierowanym między innymi do osób g/Głuchych i słabosłyszących. Cykl spotkań Głuche czwartki był częścią projektu „Centrum Jasna”  współfinansowanego z budżetu Miasta Stołecznego Warszawa. Chcesz być na bieżąco z tym, co słychać na Jasnej 10? Zapisz się na newsletter! 
29^Podatki od reklam nie są złe, ale ten proponowany jest fatalny^Piotr Wójcik^10 lutego 2021^https://krytykapolityczna.pl/kraj/podatki-od-reklam-nie-sa-zle-ale-ten-proponowany-jest-fatalny/^Środowy protest mediów prywatnych zwrócił uwagę na projekt opodatkowania sektora reklamowego. Przyjrzyjmy się bliżej proponowanym zmianom w przepisach. Po fiasku opodatkowania wpływów reklamowych cyfrowych gigantów rząd postanowił opodatkować wszystkie kategorie reklamobiorców jak leci. Opodatkowanie reklam nie jest pomysłem ani nowym, ani polskim. Według niektórych komentatorów z lewej strony sektor reklamy jest wręcz szkodliwy, tzn. przynosi społeczeństwu per saldo straty. David Graeber w książce Praca bez sensu przywołuje analizę New Economic Foundation, według której na każdy funt dochodu dyrektora reklamowego przypada 12 funtów straty, jaką ponosi społeczeństwo jako całość. Problem w tym, że z przychodów z reklam utrzymuje się wiele mediów, a media bez wątpienia tworzą dla społeczeństwa wartość dodaną. A przynajmniej większość z nich. Opodatkowanie sektora reklamowego samo w sobie jest więc uzasadnione. Skoro nakładamy akcyzę na alkohol lub tytoń, to dlaczego nie nałożyć jej na przynajmniej niektóre reklamy – np. te dotyczące suplementów diety? Jednak operację tę należy przeprowadzić precyzyjnie, raczej ze skalpelem, niestety rządzący w Polsce postanowili wykorzystywać w tym celu wiertarkę udarową. Która też przecież pozwoli na „otwarcie pacjenta”, lecz przy okazji może uniemożliwić mu dalsze funkcjonowanie po operacji. O politycznych motywacjach pomysłu opodatkowania przychodów z reklam w mediach pisze Jakub Majmurek. Tutaj więc przyjrzyjmy się bliżej proponowanym przepisom. Projekt nowego podatku zakłada podzielenie reklam na trzy kategorie – reklamę cyfrową, prasową oraz konwencjonalną, do której wlicza się zarówno bloki reklamowe w telewizjach, radiach i kinach, jak i tradycyjne billboardy. W „narodowej demokracji” Kaczyńskiego nie ma miejsca na niezależne media Podstawą opodatkowania będą przychody z reklam, jednak nie wszystkie – w przypadku reklamy prasowej proponuje się kwotę wolną wysokości 15 mln zł, a w przypadku reklamy konwencjonalnej mowa o równym milionie. Tak więc podatkiem obciążone byłyby jedynie przychody przekraczające wyżej wymienione kwoty. W przypadku reklamy cyfrowej podatkiem obciążone będą podmioty, których globalne obroty przekroczyły 750 mln euro (bez względu na miejsce ich osiągnięcia) i równocześnie ich przychody z reklam na terenie Polski przekroczą 5 mln euro. Reklama cyfrowa miałaby zostać obciążona jednolitą daniną wynoszącą 5 proc. przychodu. W przypadku pozostałych kategorii reklam sprawa jest bardziej zniuansowana. Przychody z reklam prasowych obciążone byłyby stawką 2 proc. do progu 30 mln zł i 6 proc. powyżej. Stawki w przypadku reklamy konwencjonalnej wynosiłyby 7,5 proc. przychodów poniżej progu 50 mln zł i 10 proc. powyżej tego progu. Jak koronawirus wpływa na polskie dziennikarstwo? Dodatkowo projekt wprowadza kategorię produktów kwalifikowanych. Wpływy z reklamowania ich byłyby obciążone stawką znacznie wyższą. W przypadku prasy mówimy więc o stawce 4 i 12 proc., a przy reklamie konwencjonalnej będzie to 10 i 15 proc. Towarami kwalifikowanymi będą produkty lecznicze, wyroby medyczne, suplementy diety i napoje słodzone. Można więc powiedzieć, że reklamy tych towarów zostały uznane za szczególnie niepożądane, z czym właściwie trudno polemizować. Zacznijmy od kwestii najbardziej kontrowersyjnej. Obciążanie kin dodatkowym podatkiem w sytuacji, gdy wcześniej samemu się je zamknęło decyzją administracyjną, jest działaniem, delikatnie mówiąc, skandalicznym. Według szacunków PwC kina w zeszłym roku straciły prawie dwie trzecie przychodów. Co gorsza, już przed pandemią musiały zmagać się z konkurencją w postaci platform streamingowych. Nie twierdzę, że reklamy w kinach powinny być w ogóle zwolnione z opodatkowania. Przed pandemią bloki reklamowe w kinach bywały tak długie, że człowiek mógł w międzyczasie zapomnieć, na jaki film właściwie przyszedł. Skrócenie bloków reklamowych przed seansami na pewno by nam dobrze zrobiło, tym bardziej że kina zarabiają także na biletach. Tylko że obciążenie ich podatkiem w takim momencie może w ogóle zaorać wiele mniejszych sieci i kin – na rynku zostaną sami giganci, którzy będą nam puszczać jedynie komercyjną papkę zza oceanu i napychać nas śmieciowym żarciem. Kina powinny dostać przynajmniej dwa lata na odsapnięcie. Autorzy ustawy postanowili oszczędzić prasę i zaproponowali kwotę wolną 15-krotnie wyższą od pozostałych reklamobiorców, a także znacznie niższą stawkę. Rynek reklamy w prasie zwija się w przerażającym tempie. W okresie styczeń–wrzesień 2020 r. przychody z reklam w 10 największych polskich dziennikach spadły o 14,4 proc. W największych magazynach spadły wręcz o 27 proc. Obciążenie podatkiem od reklam mediów papierowych może być dla niektórych gwoździem do trumny, co fatalnie przełoży się na czytelnictwo w ogóle. Przemyślany i skuteczny podatek od reklam powinien więc w ogóle wyłączyć prasę papierową z nowej daniny. Tym bardziej że nie odbiłoby się to specjalnie na prognozowanych wpływach. Największe dzienniki osiągają rocznie takie przychody z reklam, jakie miesięcznie notują drugorzędne telewizje. Postulat obciążenia przychodów z reklam w internecie zapewne wielu czytających Krytykę Polityczną uzna za w pełni uzasadniony. Rynek reklamy internetowej rozwija się błyskawicznie, a według analizy Polskiego Instytutu Ekonomicznego w drugim kwartale ubiegłego roku przebił wręcz reklamę telewizyjną i stał się największym segmentem reklamowym w Polsce. Sprawiedliwe opodatkowanie cyfrowych hegemonów to jednak nie lada wyzwanie. Reforma podatkowa szansą dla UE Według raportu AdEx 2018 rynek reklamy cyfrowej nad Wisłą osiągnął wartość 4,5 mld zł, a ponad połowa rynku należała do Google’a i Facebooka. Problem w tym, że w 2018 roku Google zadeklarował 382 mln zł przychodów, a Facebook 52 mln zł, co w sumie nie daje nawet połowy miliarda. Wiele państw na świecie zastanawia się, jak opodatkować największe koncerny cyfrowe. Zarówno UE, jak i OECD myślą nad wprowadzeniem wspólnej dla wszystkich ich członków daniny obciążającej wpływy z reklamy w internecie. Idzie im to jednak tak opornie, że wiele krajów decyduje się na wprowadzenie ich samodzielnie – mowa np. o Austrii, Czechach czy Malezji. Podatek od reklam nie powinien też specjalnie zaszkodzić telewizjom. Przychody reklamowe w stacjach telewizyjnych rosną, a pandemia im służy z oczywistych względów – siedzimy więcej w domu, to i oglądamy więcej. W listopadzie 2020 roku, czyli w szczycie pandemii w Polsce, wpływy reklamowe niektórych z 20 największych polskich kanałów telewizyjnych wzrosły nawet o kilkadziesiąt procent rok do roku. Wpływy Polsat News wzrosły wręcz o 205 proc. Stopklatka zanotowała wzrost przychodów reklamowych o 30 proc., a TVN7 o 27 proc. Trzy największe kanały (Polsat, TVN i TVP1) zanotowały wzrost „tylko” kilkuprocentowy, jednak kanały tematyczne i „poboczne” miały jesienią prawdziwą hossę. Cały rynek reklamy telewizyjnej wzrósł w listopadzie o 6 proc., czyli ponad dwa razy bardziej, niż rósł przed pandemią – w styczniu zanotował wzrost o niecałe 2,5 proc. Co gorsza, to właśnie telewizje w największym stopniu atakują nas szkodliwymi reklamami przeróżnych suplementów diety i wyrobów medycznych. W styczniu 2020 roku trzema największymi reklamodawcami w polskich telewizjach były, w kolejności od największego: Aflofarm, Polpharma i Natur Produkt Pharma. Tutaj dochodzimy do kolejnych wątpliwości, już nieco mniejszego kalibru. Wprowadzenie kategorii „towarów kwalifikowanych” jest bez wątpienia bardzo dobrym rozwiązaniem. Ten instrument mógłby ograniczyć wszechobecną reklamę produktów wątpliwej wartości. Niestety, rządzący proponują zdecydowanie zbyt wąski katalog takich dóbr. Właściwie mowa jedynie o preparatach okołomedycznych oraz napojach słodzonych. Tymczasem w przestrzeni krąży mnóstwo innych reklam szkodliwych lub przynajmniej wątpliwych. Katalog towarów kwalifikowanych powinien być zdecydowanie rozszerzony, przynajmniej o towary, których konsumpcja szkodzi środowisku i klimatowi. Nie wiadomo też, dlaczego towary kwalifikowane nie mają zastosowania do reklamy cyfrowej, w której stawka podatku będzie tylko jedna. Przecież w internecie pełno jest reklam suplementów diety albo wyrobów parafarmaceutycznych. Wpływy z proponowanego nowego podatku w założeniach mają sięgnąć 800 mln zł rocznie. Nie trafią bezpośrednio do budżetu, lecz do funduszy celowych. Połowa ma trafić do NFZ, co jest oczywiście bardzo dobrym pomysłem, bo nasz system ochrony zdrowia łaknie pieniędzy jak kania dżdżu, więc te 400 mln zł na pewno się po prostu przyda. 15 proc. wpływów ma trafić do Narodowego Funduszu Ochrony Zabytków, co też nie jest chyba kontrowersyjne. Ochrona zabytków to też dbałość o przestrzeń publiczną, która niemiłosiernie cierpi na polskiej reklamozie – choć czy akurat z nią za tę kasę będzie walczyć, wątpliwa sprawa. Pozostałe 35 proc. ma trafić do Funduszu Wsparcia Kultury i Dziedzictwa Narodowego w Obszarze Mediów. No i tu dochodzimy do sedna. Według projektu ustawy te pieniądze mają służyć m.in. „wspieraniu zwiększania udziału polskich treści w obszarze mediów” i jeszcze kilku innym ciekawym celom (np. podnoszeniu wiedzy „na temat zagrożeń w mediach, w szczególności cyfrowych”). Bez wątpienia fundusz ten stanie się wehikułem finansowania różnych prawicowych, szczególnie propisowskich mediów. Swoją działkę dostanie też zapewne Albicla, czyli polski portal społecznościowy. Tak więc ustawa o podatku od reklam powinna być napisana od nowa, bo w tym kształcie będzie zwyczajnie szkodliwa. Tym bardziej że pojawiają się wobec niej także techniczne wątpliwości, głównie dotyczące rozliczania kwoty wolnej, co zauważyła „Rzeczpospolita”. Najgorzej by się stało, gdyby z powodu temperatury sporu politycznego opozycja odsądzała podatek reklamowy od czci i wiary, a rząd postanowił go przepchać kolanem w pierwotnej formie, nawet po trupach. 
30^W „narodowej demokracji” Kaczyńskiego nie ma miejsca na niezależne media^Jakub Majmurek^10 lutego 2021^https://krytykapolityczna.pl/kraj/protest-mediow-komentarz-jakub-majmurek/^Jeśli w telewizji zostaną nam „Wiadomości”, w internecie felieton Piotra Semki, a w radiu pieśni Jana Pietrzaka i dyskusje Sakiewicza z Karnowskimi, to nie tylko trudno nam będzie odczuwać smak życia, ale i zmienić władzę polityczną w Polsce w demokratyczny sposób. Komentarz Jakuba Majmurka. Pewnie nie uszło państwa uwadze, że w środę praktycznie wszystkie media – poza narodowymi – zawiesiły normalną działalność lub ogłosiły solidarność z protestem. Telewizje pokazywały czarną planszę z napisem „tu miał być twój ulubiony program”, a zamiast pierwszych stron gazet i portali internetowych na ekranach naszych komputerów wyświetlały się czarne plansze z białym napisem: „Media bez wyboru. W tym miejscu powinna być nasza treść, jeśli plany rządu się powiodą, możesz jej kiedyś naprawdę nie zobaczyć”. Chyba nigdy w historii III RP nie mieliśmy tak szerokiego protestu tak różnych mediów. Wszystko to z powodu nowego projektu rządu Mateusza Morawieckiego. O co w nim chodzi? O nałożenie „składki solidarnościowej”, a faktycznie podatku od przychodów z reklam. Mają go zapłacić wydawcy prasy, portale internetowe, telewizje, kina, stacje radiowe, firmy zajmujące się reklamą zewnętrzną. Na co ma pójść składka? Według projektu ustawy połowa na Narodowy Fundusz Zdrowia, 15 proc. na Narodowy Fundusz Obrony Zabytków, reszta na mający dopiero powstać Fundusz Wsparcia Kultury i Dziedzictwa Narodowego w Obszarze Mediów. Ma się on zajmować badaniami medioznawczymi oraz „promowaniem dziedzictwa narodowego, kulturalnego i sportowego” w mediach. Media powinny oczywiście płacić podatki proporcjonalne do swoich zysków. Nie trzeba nikogo przekonywać, że NFZ czy ochrona zabytków wymagają wsparcia. Rządowy pomysł zabiera się jednak do tego od najgorszej strony. Szuka pieniędzy tam, gdzie wcale ich wiele nie ma: nakłada dodatkowe obciążenia na branże, które i tak już zostały poszkodowane w wyniku pandemii, jak prasa i kina. Kina zostały przymusowo zamknięte w 2020 roku na 140 dni, czyli około 38 proc. roku. Na pełnych obrotach pracowały tylko przez dwa pierwsze miesiące 2020 roku. Gdy otworzyły się w lecie, w reżimie sanitarnym, widzowie wracali do nich bardzo ostrożnie. W 2021 jest niewiele lepiej. Po sześciu tygodniach zamknięcia kina otwierają się „na próbę” dopiero 12 lutego, nie wiadomo jeszcze, na jak długo. W 2020 sprzedano tylko 17 milionów biletów za 300 milionów złotych – to najgorszy wynik od 2005 roku. W 2019 na bilety kinowe wydaliśmy 1,13 miliarda złotych – prawie cztery razy więcej. Rynek reklamy kinowej w okresie marzec–wrzesień 2020 zmniejszył się wobec podobnego okresu w 2019 o blisko 90 proc. Wiele kin jest na granicy przetrwania. Łatwej sytuacji nie mają nawet wielkie sieci multipleksów. W listopadzie 2020 jedna z sieci przegrała kosztowny proces ze Stowarzyszeniem Filmowców Polskich – wyrok nakazuje zapłatę kilkunastu milionów tantiem reprezentowanym przez stowarzyszenie twórcom. W tej sytuacji, biorąc pod uwagę znaczenie gęstej sieci kin dla kultury audiowizualnej, należałoby pozwolić kinom – małym i większym – nadrabiać straty z zeszłego roku, a nie dokładać im dodatkowe daniny. Pandemia uderzyła też w sprzedaż prasy papierowej. Społeczna izolacja, praca zdalna, zamknięcie galerii handlowych nie sprzyjały kupowaniu gazet. Jak podaje branżowy „Press”, w 2020 roku sprzedaż dzienników w Polsce spadła o 14,73 proc. Trendy spadkowe od dawna są widoczne na rynku prasy papierowej. Czytelnicy wybierają wydania elektroniczne lub ofertę portali internetowych. Pandemia przyspiesza te procesy – spadek sprzedaży dzienników był w 2020 roku dwukrotnie większy niż w 2019. Przejście z papieru do internetu to nie tylko zmiana medium, w jakim czytamy tekst, ale także wyzwanie dla całego modelu biznesowego prasy. Stary model, oparty na sprzedaży fizycznej kopii gazety i sprzedaży w niej reklam – tym droższych, im większy nakład – wyczerpuje się na naszych oczach. Nowy dopiero się tworzy. Przychody z prenumerat cyfrowych i reklam on-line nie bardzo są w stanie zrekompensować te utracone w wyniku spadku sprzedaży papieru i drukowanych w nim reklam. Popandemiczne spowolnienie uderzy w rynek reklamy, nawet w najlepiej radzące sobie na nim media. Wydatki na reklamę pierwsze pójdą pod gilotynę korporacyjnego Excela we wszystkich dotkniętych kryzysem branżach. Media są dziś tym sektorem, który wymagałby raczej publicznego wsparcia niż dodatkowych danin. Dodatkowa zaś składka dla wielu mediów może okazać się poważnym problemem, tym większym, że ma być liczona od przychodu z reklam – niezależnie od ogólnej zyskowności danego medium. Państwo PiS, jeśli już chce pomagać, to tylko swoim mediom. Robi to, pompując miliardy z budżetu w propagandę TVP – która dziś jest parodią etosu telewizji publicznej – i miliony ze spółek skarbu państwa na często pozbawione biznesowej logiki reklamy w słabiutko radzących sobie z dotarciem do odbiorców mediach Karnowskich i Sakiewicza. Groteskowa TVPiS jako największe zaniechanie Donalda Tuska Pomaganiu swoim służyć będzie także najpewniej zapowiadany w ustawie Fundusz Wsparcia Kultury i Dziedzictwa Narodowego w Obszarze Mediów. Nietrudno zgadnąć, kto dostanie z niego wsparcie na badanie medialnych treści czy promowanie dorobku polskiej kultury i sportu. Skoro Tomasz Sakiewicz potrafił uruchomić portal o puszczy, to i z portalem o osiągnięciach polskiego sportu jakoś sobie poradzi – zwłaszcza jak będą do wzięcia nowe publiczne środki. Jak celnie skomentował to poseł Adrian Zandberg: „propozycja rządu jest kuriozalna. Sprowadza się do tego, żeby wziąć pieniądze z tych mediów, których władza nie kontroluje, i rozdać je tym mediom, które się władzy podobają”.  Lewica nie ma alergii na słowo “składka”, ale propozycja rządu jest kuriozalna. Sprowadza się do tego, żeby wziąć… Posted by Adrian Zandberg on Wednesday, February 10, 2021 Dlatego na projekt „składki solidarnościowej” dla PiS należy też patrzeć w kontekście całej filozofii i praktyki politycznej PiS. W projekcie „narodowej demokracji” Jarosława Kaczyńskiego nie ma po prostu miejsca na niezależne media, realnie patrzące władzy na ręce. Dla Kaczyńskiego media są zawsze czyjeś: albo realizują jego przekaz dnia, albo któregoś z jego przeciwników. By utrzymać władzę – co jest ostatecznym celem lidera PiS – trzeba więc zminimalizować wpływ tych mediów, które władza postrzega jako wrogie sobie. Do tej politycznej kalkulacji u prezesa PiS i wielu działaczy rządzącej partii dochodzi autentyczne poczucie krzywdy, przekonanie, że liberalne media przez dekady niesprawiedliwie niszczyły i atakowały wszelkie projekty „obozu prawicowego” i teraz w końcu powinny „dostać za swoje”. Ideałem Kaczyńskiego wydaje się model, w którym wszystkie najważniejsze media znajdują pod kontrolą spółek skarbu państwa, a w najgorszym razie należą do dobrze żyjących z władzą, zależnych od niej oligarchów. Krytyczne wobec rządu opinie mogłyby w tym modelu wybrzmieć wyłącznie w mediach aktywistyczno-obywatelskich bez realnych zasięgów, wiecznie niedofinansowanych i pozbawionych realnej możliwości ekspansji. W takich warunkach rząd nie tylko nie musi obawiać się, że jacyś dziennikarze śledczy ujawnią aferę z udziałem posła czy ministra, ale sprawuje tak ścisłą kontrolę nad debatą publiczną, że trudno w niej o realną konkurencję polityczną i ideologiczną, bez której nie ma mowy o dobrze działającej liberalnej demokracji. W ciągu pierwszej kadencji PiS głównie o takim modelu mówił, nie zrobił wiele, by się do niego zbliżyć. W tej wyraźnie zaczyna czynić kroki w celu jego implementacji. Zaczęło się od zakupu Polska Presse przez państwowy Orlen, co z kontrolowanej z Nowogrodzkiej spółki skarbu państwa zrobiło praktycznego monopolistę na rynku prasy lokalnej. Można się domyślać, że celem ustawy o składce solidarnościowej jest takie osłabienie zyskowności działających w Polsce mediów, by ich właściciele długo nie zastanawiali się, co zrobić, gdy prezes Obajtek czy inny menadżer z nadania PiS złożą im finansowo przyzwoitą propozycję zakupu ich dziennika, telewizji lub radia. PiS bierze media lokalne. Czarny dzień dla wolności słowa w Polsce Oczywiście pod adresem protestujących dziś mediów można mieć różne uwagi. Model mediów oparty na działających dla zysku korporacjach medialnych także ma swoje wady i ograniczenia. W dobrze urządzonej demokracji powinien być równoważony przez silne, godne tego miana media publiczne, kontrolowane przez obywateli, nie polityków. Państwo powinno też wspierać media obywatelskie, społeczne itp. Dziś nie jest jednak czas na dyskusję nad tym, jaki model finansowania niezależnych mediów marzyłby nam się w idealnym świecie. Rząd wyraźnie bierze na cel jedyne niezależne media, jakie mamy, jedyne zdolne realnie kontrolować władzę i zwracać uwagę opinii publicznej na jej korupcję, arogancję, głupotę. Mówcie, co chcecie o protestujących dziś mediach, ale bez nich nie dowiedzielibyśmy się o hotelu na godziny Banasia, dwóch wieżach Kaczyńskiego, represyjnych akcjach prokuratury Ziobry, aferze hejterskiej w Ministerstwie Sprawiedliwości. Nie mielibyśmy przestrzeni, w której mogłaby wybrzmieć krytyka polityki rządu, sprzeciw wobec jego języka, nagonek na lekarzy, osoby LGBT+ i inne grupy. Realny wybór przebiega dziś w Polsce między zachowaniem niezależności dużych prywatnych mediów – niemożliwej bez silnych ekonomicznych podstaw – a państwowym kapitalizmem, budującym medialny monolog. Nie mam wątpliwości, która strona tej alternatywy jest dziś zgodna z interesem społecznym, a która stanowi zagrożenie dla i tak już poobijanej polskiej demokracji liberalnej. W warunkach, gdy na wszystkich ekranach widzimy ekspertów Wiadomości, gdy każdy portal otwiera felieton Piotra Semki, a z radia pieśni Jana Pietrzaka płyną na przemian z dyskusjami Sakiewicza z którymś z Karnowskich, nie tylko trudno odczuwać smak życia, ale także naprawdę ciężko będzie zmienić obecną władzę w normalny demokratyczny sposób. Do tego potrzebna jest jakaś medialna przestrzeń, gdzie różne pomysły na państwo mogą się ze sobą realnie ścierać, a obywatele i obywatelki mają skąd czerpać rzetelne informacje o tym, co robi władza. A zwłaszcza o tym, co rząd chciałby przed nimi ukryć. 
31^Fortyfikacja, głupcze! Rzecz o żywności funkcjonalnej^Darek Gzyra^10 lutego 2021^https://krytykapolityczna.pl/kraj/dariusz-gzyra-fortyfikacja-glupcze-rzecz-o-zywnosci-funkcjonalnej/^Jeśli rzeczywiście jesteśmy tym, co jemy, to osoby opierające swoją dietę na produkowanych w Polsce roślinnych zamiennikach nabiału składają się głównie z tłuszczów nasyconych i cukru i mają niedobory niektórych ważnych składników odżywczych. Duża część rodzimych produktów roślinnych, mających być lepszą wersją nabiału z krowiego mleka, ma mizerny i niekompletny skład. W przeciwieństwie do wielu zagranicznych, które widzimy na naszych półkach. Żeby było jasne: wegańskie jogurty, mleka i sery dziś już bywają naprawdę pyszne. Niektórym trudno się oprzeć, poza tym są coraz powszechniej dostępne. No i każdy taki produkt, nawet jeśli zestaw jego składników wygląda jak koszmar senny dietetyka, jest pod ważnymi względami lepszy od krowich wersji. Powody są oczywiste – etyczne i środowiskowe. No ale człowiek nie je tylko po to, żeby smakowało i żeby dać wyraz troski o innych. Jedzenie ma odżywiać, taka jest jego podstawowa funkcja. Każde? Nie. W końcu ortoreksja, a więc obsesyjna dbałość o spożywanie jedynie żywności służącej zdrowiu, jest od lat wpisana na listę żywieniowych zaburzeń psychicznych. Jedzenie ma wiele funkcji. Czasem ważne jest w nim coś innego niż aminokwasy, wolne rodniki i indeks glikemiczny. Jednak od roślinnego nabiału można wymagać wartości odżywczych, bo nieźle nadaje się on do roli żywności funkcjonalnej. Właśnie dlatego, że ze względu na wygodę ludzie często i chętnie sięgają po podobne produkty i byłoby dobrze, gdyby sięgali jeszcze częściej i chętniej. Nie jest łatwo zdefiniować żywność funkcjonalną, ale sama nazwa podpowiada tu najważniejsze – oczekuje się od niej, że będzie spełniała określone funkcje, konkretnie: prozdrowotne. W raporcie Functional Food in the European Union czytamy, że ma zawierać składniki sprzyjające „zdrowiu, dobremu samopoczuciu lub zapobieganiu chorobom”. Może to być żywność naturalnie bogata w takie składniki lub nimi wzbogacana. Efekt jej spożywania w „normalnych ilościach” powinien wykraczać poza standardowe oddziaływanie pożywienia na organizm. Żywnością funkcjonalną nie będzie więc na przykład egzotyczny owoc, jeśli prozdrowotny efekt miałby się wiązać z koniecznością zjedzenia codziennie beczki jego pulpy. Zostawmy na boku mętną część unijnej definicji, która mówi, że wspomniane efekty powinny być „dowiedzione” (w oryginale naprawdę jest cudzysłów), a przynajmniej spodziewane i przedstawione konsumentom. Tak czy siak, na pewno istnieje taka żywność. I na pewno, skoro jej funkcjonalność jest traktowana jak towar, pojawia się w jej kontekście pole do nadużyć. Roślinne mleka, jogurty i sery bez wątpienia jednak mogłyby pomagać w zapobieganiu dobrze udokumentowanym niedoborom niektórych składników. Wzbogacanie – niektórzy wolą mówić: fortyfikowanie – wapniem i co najmniej witaminami B12 i D powinno być w ich przypadku standardem. Niestety, polscy producenci tych smakowitości chyba mają niedostatek ambicji tworzenia wyłącznie pełnowartościowych produktów. Jeśli produkty żywnościowe składają się głównie z niezbyt korzystnych dla zdrowia tłuszczy nasyconych i cukru, a w dodatku są niskobiałkowe, aż się prosi, żeby je wzbogacić, unikając łatki junk food. Byłby to mądry ruch biznesowy, bo niezależnie od tego, jak bardzo są smaczne i pięknie opakowane, wciąż sporo osób omija je właśnie z powodu kiepskiego składu. Byłby to także przykład zmierzania w kierunku realizacji strategii społecznej odpowiedzialności biznesu, zgodnie z którą „przedsiębiorstwa w swoich działaniach dobrowolnie uwzględniają interesy społeczne, aspekty środowiskowe czy relacje z różnymi grupami interesariuszy”. Inna rzecz, że gdy produkty wegańskie stanowią nikły odsetek i wyjątek od „standardowej” produkcji krzywdzącej zwierzęta i pogłębiającej kryzys klimatyczny, jak jest w przypadku tradycyjnych mleczarni tworzących roślinne linie produktów, nie jest łatwo odwoływać się do tego pojęcia. – Z europejskich badań wegan wiemy, że spożycie wapnia jest w tej grupie wciąż niskie – mówi Iwona Kibil, dietetyczka i autorka książki Wege. Dieta roślinna w praktyce. – Wzbogacane produkty roślinne, po które sięga się jako zamienniki tradycyjnego nabiału, mogą być doskonałym źródłem wapnia w diecie, bo jego biodostępność w tym przypadku jest wysoka, dochodzi do 30 procent – dodaje. Jak wybrnąć z bycia mleczarnią? No właśnie, w dodatku na świecie roślinne mleka i jogurty są fortyfikowane w takim stopniu, żeby ilość wapnia była zbliżona do znajdującego się w produktach z mleka krowiego. Ma to sens, skoro chcemy mówić o zamiennikach. Ktoś mógłby powiedzieć, że weganie nie potrzebują produktów wzbogacanych wapniem. Wystarczy, że będą jedli przysłowiowy jarmuż i brokuły, popijając wysokozmineralizowaną wodą. Oczywiście, że jest możliwość zaspokojenia dziennego zapotrzebowania na wapń w podobny sposób. Trzeba tylko odróżnić dwie rzeczy: możliwość i prawdopodobieństwo, że ktoś z równym entuzjazmem będzie to robił przez cały rok. Szczególnie jeśli jest dzieckiem. – Łatwiej jest bilansować zdrowe jadłospisy, jeśli mamy pod ręką na przykład roślinny jogurt z wapniem i nie musimy polegać wyłącznie na nieprzetworzonej żywności – rozwiewa wątpliwości Kibil. Z witaminą B12 sprawa wygląda nieco inaczej. Weganie i weganki bezdyskusyjnie powinni ją suplementować, nie ma bowiem ona dobrych źródeł roślinnych. W Polsce jest duży wybór odpowiednich tabletek, ich stosowanie rozwiązuje problem. Jednak dla wszystkich, którzy z jakichś powodów nie biorą ich regularnie, żywność funkcjonalna mogłaby stanowić pomoc. – Roślinne produkty nabiałowe zazwyczaj mają dodatek B12 o dobrej przyswajalności – potwierdza Kibil. Zastrzega jednak: – Dawka w nich zawarta nie powinna być jedynym źródłem, bo nie wystarczy ona, aby pokryć dzienne zapotrzebowanie u wegan. Warto dodać, że niedobór witaminy B12 bywa problemem nie tylko u osób unikających produktów zwierzęcych. To zresztą dodatkowy powód do wzbogacania roślinnej żywności, przecież sięgają po nią wszyscy. – Byłaby czymś korzystnym choćby w przypadku osób starszych, które słabiej wchłaniają witaminę B12 – mówi Kibil, dodając, że skorzystałyby z niej również kobiety w ciąży i karmiące, a także osoby z chorobami jelit i przyjmujące leki blokujące przyswajalność B12. A co z witaminą D? Jej niedobór dotyczy całej populacji. – Wszyscy powinni ją suplementować niezależnie od diety, przynajmniej jesienią i zimą, kiedy nie wychodzimy na słońce i nasze organizmy nie mają możliwości jej produkować – mówi stanowczo dietetyczka. Znów więc żywność funkcjonalna ma do odegrania dużą rolę. Nie jest zresztą przypadkiem, że od dawna choćby margaryny są wzbogacane witaminą D3. Niestety w Polsce standardowo wykorzystuje się tę pochodzenia zwierzęcego. – W przypadku produktów wegańskich byłoby najlepiej, gdyby dodatek stanowiła witamina D3 produkowana z porostów – podpowiada Kibil. Znów: chodzi o przyswajalność. – Ta forma witaminy wchłania się lepiej niż D2, którą wzbogaca się wiele zagranicznych wegańskich produktów – wyjaśnia. Trzeba zresztą dodać, że w ostatnich latach preparaty z witaminą D3 z porostów bardzo się upowszechniły i są dostępne również na naszym rynku. Ulepszenie receptur produktów, aby uwzględniały również zdrowotne potrzeby konsumentów i konsumentek, z pewnością jest dla firm wyzwaniem. Wymaga zmian technologicznych i wiąże się z dodatkowymi kosztami. Jednak już dziś niektórzy polscy producenci wegańskiego nabiału udowadniają, że stworzenie funkcjonalnych produktów żywnościowych bez kompromisów co do smaku jest możliwe. Następnym razem, sięgając po takie produkty, warto przeczytać etykietę i dokonać dobrego wyboru. 
32^Engelking i Grabowski muszą przeprosić, Markusz tłumaczy się na policji. „To kolejna próba zduszenia wolnych badań”^Paulina Januszewska^9 lutego 2021^https://krytykapolityczna.pl/kraj/polska-historia-grabowski-markusz-holokaust/^Prof. Barbara Engelking i prof. Jan Grabowski mają przeprosić za nieścisłe informacje zawarte w książce „Dalej jest noc”, nie muszą jednak płacić zadośćuczynienia. W tym samym czasie publicystka i historyczka Katarzyna Markusz składa zeznania na policji w związku z tekstem opublikowanym w Krytyce Politycznej. Czy w Polsce pod rządami Zjednoczonej Prawicy można jeszcze prowadzić badania nad współudziałem Polaków w Holokauście?  Jakiś czas temu do prokuratury na warszawskiej Ochocie wpłynęło zawiadomienie o naruszeniu artykułu 133 par. 1 Kodeksu karnego, który brzmi następująco: „kto publicznie znieważa Naród lub Rzeczpospolitą Polską, podlega karze pozbawienia wolności do lat 3”. Rzekomej obrazy Polaków miała się dopuścić redaktorka portalu Jewish.pl i doktorantka w Instytucie Historii Polskiej Akademii Nauk, Katarzyna Markusz. Tak przynajmniej twierdzą autorzy skargi – przedstawiciele finansowanego przez resort Zbigniewa Ziobry Instytutu ds. Walki z Antypolonizmem Verba Veritatis. Kilka dni temu badaczka musiała stawić się na policji, gdzie przesłuchano ją w charakterze świadka. – W zawiadomieniu, które wcześniej otrzymałam, nie podano żadnych szczegółowych informacji poza tą, że sprawa dotyczy art. 133. Na jego podstawie mogłam jedynie zgadywać, że komuś najwyraźniej nie spodobał się któryś z moich tekstów o relacjach polsko-żydowskich. Nie pomyliłam się – mówi nam Katarzyna Markusz. Historyczka przyznaje, że z powodu swojej naukowej i dziennikarskiej działalności nieraz spotkała się z hejtem w sieci, ale nigdy z groźbą konsekwencji prawnych, w tym ryzykiem, że trafi do więzienia. – Wprawdzie nie jestem jeszcze oskarżona, ale zeznawałam we własnej sprawie, która może skończyć się postawieniem mi zarzutów – dodaje Markusz i wskazuje, że przedmiotem śledztwa okazał się poświęcony polityce historycznej PiS tekst, który opublikowaliśmy na naszej stronie w październiku 2020 roku. Ambasador Niemiec mówi trudną prawdę o historii. Polska nadal kłamie Chodzi dokładnie o jedno zdanie: „Czy doczekamy dnia, w którym polska władza również przyzna, że niechęć do Żydów była wśród Polaków nagminna, a polski współudział w Zagładzie jest faktem historycznym?”. Funkcjonariuszka z Sokołowa Podlaskiego, w którym mieszka Markusz i do którego ze stolicy dotarł nakaz przeprowadzenia przesłuchania, zapytała o cel publikacji tych słów. Redaktorka musiała również zeznać, czy jednym z nich było znieważenie narodu polskiego. – Odpowiedziałam, że nie, a artykuły piszę po to, by podzielić się swoimi refleksjami z czytelnikami i czytelniczkami. Wiem jednak, że policjantka sama nie wiedziała, o co w tej sprawie tak naprawdę chodzi. Pytania zaś otrzymała z prokuratury w Warszawie. Nie miała nawet pojęcia, kto stoi za zawiadomieniem. Udało się to ustalić dziennikarzowi „Gazety Wyborczej” – słyszymy od Katarzyny Markusz. Szczególnie dotkliwe wydaje jej się to na tle innej sprawy, którą śledczy dla odmiany całkowicie zignorowali. Kilka lat temu badaczka złożyła doniesienie o popełnieniu przestępstwa, którego w jej ocenie dopuścił się Jacek Międlar, autor wielu obraźliwych, w tym skrajnie antysemickich wypowiedzi. – Obrzydliwe inwektywy rzucał on również pod moim adresem, jednak prokuratura nie zechciała się nad tym pochylić. Międlar nie został nawet przesłuchany, co uzasadniono tym, że wszczęcie postępowania godziłoby w wolność słowa. Dlaczego mnie owa wolność nie dotyczy? Również z tego powodu najtrudniej mi komentować własny przypadek i tym bardziej uważam za całkowicie bezzasadne marnowanie pieniędzy podatników na prowadzenie śledztwa w sprawie tekstu, w którym do żadnych naruszeń nie doszło – wskazuje nasza rozmówczyni. Jej zdaniem ta sprawa przede wszystkim jednak ma wywołać efekt mrożący w środowisku naukowym i dziennikarskim, jak również zniechęcić młodych ludzi do zajmowania się historią, a w szczególności niewygodnymi dla obecnej władzy zagadnieniami. To zresztą nie pierwszy raz, gdy Zjednoczona Prawica i związane z nią instytucje wykorzystują prawne straszaki do gumkowania prawdy historycznej i konfrontacji z niezależnymi badaczami dziejów po to, by było ich coraz mniej. Dziś zapadł wyrok w sprawie przeciw prof. Barbarze Engelking i prof. Janowi Grabowskiemu, wielokrotnie atakowanym przez rządzących i m.in. Instytut Pamięci Narodowej wybitnym historykom Holokaustu i autorom książki Dalej jest noc. Losy Żydów w wybranych powiatach okupowanej Polski. Właśnie ta publikacja przysporzyła badaczom najwięcej złej sławy wśród piewców nacjonalizmu. Grabowski: Polscy policjanci często mordowali Żydów. Na własną rękę i z ogromną inicjatywą Szczegółowe, latami opracowywane dwutomowe studium Zagłady opisuje losy ludności żydowskiej na polskiej prowincji w czasach okupacji i podaje dowody świadczące o tym, że „zdecydowana większość próbujących się ratować Żydów – na podstawie przebadanych i zweryfikowanych przypadków – zginęła z rąk polskich bądź też została zabita przy współudziale Polaków”. Nic zatem dziwnego, że przygnębiającą i nietraktującą bałwochwalczo przodków lekturę natychmiast rozjechał walec prawicowej krytyki, a wkrótce także stała się ona powodem, dla którego badaczom wytoczono proces cywilny. Oficjalnie stroną skarżącą jest Filomena Leszczyńska, bratanica dawnego sołtysa wsi Malinowo, jednego z bohaterów książki, oskarżonego w niej o współudział w wydaniu Żydów Niemcom. Nie, polskie elity nie ratowały Żydów Powódka twierdziła, że jej stryj został pomówiony przez naukowców i za jego zniesławienie oraz zbrukanie o nim pamięci domagała się przeprosin, 100 tys. zł zadośćuczynienia, erraty, a także zakazu dalszej publikacji. Za pozwem tak naprawdę stoi jednak Reduta Dobrego Imienia – kolejna prorządowa i wspierana finansowo przez PiS organizacja. – Z tej prostej przyczyny ów proces nie jest sporem pani Leszczyńskiej z naszą dwójką, ale walką polskiego państwa z całym środowiskiem naukowców zajmujących się trudnymi zagadnieniami polskiej historii. W moim poczuciu to kolejna próba zduszenia wolnych badań, niewygodnych dla rządu, i przedłużenie polskiego prawa o Holokauście, które rząd musiał dekryminalizować 2,5 roku temu w atmosferze wielkiego, międzynarodowego skandalu – komentuje prof. Jan Grabowski, przypominając feralną nowelizację ustawy o IPN, która godziła w niezależność badaczy i wywołała za granicą falę oburzenia, przez co PiS ostatecznie wycofał się z poprawek. Dociekliwym historykom można jednak inaczej zakneblować usta – ciągając ich po sądach. Prof. Grabowski nie ma wątpliwości, że taki właśnie cel miała precedensowa zresztą sprawa Filomeny Leszczyńskiej, zwłaszcza że jej pełnomocnicy powoływali się w pozwie na dość niejasne kwestie: prawo do tożsamości i prawo do dumy narodowej, które otwierają furtkę do ścigania kolejnych badaczy. – W tej chwili nikt nie definiuje w języku prawnym, czym jest duma narodowa czy tożsamość narodowa, więc gdyby pozew okazał się skuteczny, to potencjalnie każdy Polak mógłby poczuć się obrażony czymkolwiek, co mu się nie spodoba w książce czy artykule historycznym – dodaje nasz rozmówca. Sąd Okręgowy w Warszawie orzekł, że prof. Barbara Engelking i prof. Jan Grabowski mają przeprosić Filomenę Leszczyńską za informacje napisane w książce, nie muszą jednak płacić zadośćuczynienia, którego domagała się kobieta. Wyrok nie jest prawomocny. Żydowska opowieść nie musi krzepić polskich serc Prof. Grabowski podkreśla jednocześnie, jak wiele wspólnych mianowników łączy jego sprawę z przesłuchaniem Katarzyny Markusz. Jego zdaniem nieprzypadkowo badaczkę przesłuchano akurat teraz. – Nie wierzę w koincydencję, bo na górze toczą się w tej chwili dość ostre przepychanki o władzę. Jednym z graczy w tym starciu jest Zbigniew Ziobro i jego frakcja. Tymczasem organizacja, która złożyła donos na Katarzynę Markusz, dostaje pieniądze właśnie od Ministerstwa Sprawiedliwości – mówi. Prof. Grabowski zwraca uwagę również na dość specyficzny konstrukt prawny, jaki zastosowano w dochodzeniu. Chodzi o to, że Markusz nie została oskarżona, choć musiała składać wyjaśnienia w prowadzonym przeciwko niej śledztwie. To oznacza, że nie ma przesłanek do postawienia jej zarzutów, ale „władzy nie chodzi przecież o to, by wsadzić ją do więzienia”. – Świadek we własnej sprawie – to dość ciekawe sformułowanie prawnicze, ale nie nowe. Osobą, która miała wątpliwą przyjemność zeznawania przeciwko sobie samej, był Jan Gross. Sprawę przeciwko niemu umorzono po roku, choć od początku było wiadomo, że nikt go na odsiadkę nie pośle. Chodziło wyłącznie o zastraszenie. To samo ma miejsce w przypadku Katarzyny Markusz. Z tą jednak różnicą, że władza stosuje bardzo brutalny chwyt w stosunku do osoby, która nie ma takiego oparcia w środowisku jak ja, Gross czy prof. Engelking – mówi prof. Grabowski. J.T. Gross: Postawcie pomniki wywiezionym z miasteczek Żydom zamiast Kaczyńskiemu Przeciwko sądzeniu Barbary Engelking i Jana Grabowskiego protestują naukowcy i naukowczynie z całego świata. Działający w Jerozolimie instytut Yad Vashem nazwał sprawę badaczy „poważnym atakiem na wolne i otwarte badania, dążenie do pełnego i wyważonego obrazu historii Holokaustu oraz na prawdziwość i wiarygodność źródeł historycznych”. W podobnym tonie proces skomentowali przedstawiciele i przedstawicielki International Holocaust Remembrance Alliance, którzy przypomnieli jednocześnie, że Polska, będąca członkinią tej międzynarodowej organizacji, podpisała się pod deklaracją prowadzenia i wspierania badań dotyczących Holokaustu i „odważnego mierzenia się z własną przeszłością”. Barbara Engelking: Przestańmy mówić o pamięci, zacznijmy mówić o trosce Kilka dni temu uchwałę wzywającą polski rząd do zaniechania procesu wystosowali członkowie i członkinie prestiżowych stowarzyszeń naukowych: Association for Slavic, East European, and Eurasian Studies, American Historical Association i Polish Studies Association. Pod apelem podpisało się kilkanaście tysięcy historyków i historyczek. „Fakt, że proces jest prowadzony jako sprawa cywilna, a nie karna, jest nieistotny i nie ochroni Polski przed ciosem w jej reputację, jeśli ta skandaliczna procedura zakończy się orzeczeniem winy pozwanych. Doprowadziłoby to nie tylko do tego, że polscy badacze zaczęliby pracować w atmosferze strachu, ale bardzo ucierpiałaby też międzynarodowa reputacja Polski wśród uczonych ze wszystkich dziedzin” – napisali autorzy pisma. Prof. Grabowski przyznaje, że jest bardzo wzruszony i ujęty solidarnością polskich i światowych badaczy i wszystkich innych wspierających go osób. Z niekrytym ubolewaniem stwierdza jednak, że obecna władza jest „głęboko antyinteligencka”. – Rządy autorytarne nienawidzą inteligencji i to jest jedna z nitek przewodnich ich działania. Dlatego głos naukowców i badaczy, nazywanych „wykształciuchami”, działa na polskie władze jak czerwona płachta na byka. To fenomenalne, że polskie i zachodnie środowiska zjednoczyły się w obliczu zagrożenia. Takiej mobilizacji nie widziałem nigdy. Ale czy to będzie miało przełożenie na politykę rządców Polski? Gdyby reakcje tej władzy były logicznie, odpowiedziałbym twierdząco. Jeżeli przedstawiciele Zjednoczonej Prawicy dbaliby o reputację Polski w świecie – również. Ale po próbach zmiany ustawy o IPN w 2018 roku i ostatnich działaniach trudno się tego spodziewać – przyznaje. Jego zdaniem rządzącym w Polsce nacjonalistom sprawy godnościowe oraz mrożące narzędzia prawne służą bowiem do cementowania swojego elektoratu. W końcu obraza czci narodowej świetnie się sprzedaje zarówno wśród prawicowych, jak i centrowych wyborców. – Wszystko to dzieje się w alarmistycznym duchu, że „znowu nas, Polaków, szkalują, więc zwieramy szeregi”. W ten sposób można straszyć uchodźcami z parasytami, Żydami, którzy przychodzą i chcą odzyskiwać mienie spadkowe, gejami i lesbijkami zagrażającymi tradycyjnym rodzinom, a wreszcie badaczami odbierającymi dumę narodową. To fragment cynicznej politycznej strategii, której celem jest skonsolidowanie wspólnoty narodowej w obliczu pozorowanego, sztucznie wywołanego zagrożenia – mówi nasz rozmówca. Czy z tego kursu da się zawrócić? Takie nadzieje można mieć pod warunkiem, że faktycznie dojdzie do zmiany władzy w Polsce, choć nie jest pewne, czy schedy po PiS-ie nie przejmą politycy równie przywiązani do ukierunkowanej nacjonalistycznie polityki historycznej. W tych nastrojach obecnie przoduje Konfederacja. Prof. Grabowski przypomina jednak, że obrona dobrego imienia Polski i temu podobne hasła dość wysoko podnosili także politycy PO. – Nie jest tajemnicą, że ta partia też ma sporo na sumieniu. Mimo wszystko mam nadzieję, że Polska powróci na drogę demokracji i tego rodzaju przypadków nie będzie więcej. Boję się tylko, że raz wywołany efekt mrożący i strach zostaną z nami na dłużej. Przypuszczam, że już teraz młodzi ludzie chcący opisywać historię z tyłu głowy będą mieli obraz Katarzyny Markusz ściganej przez prokuraturę – słyszymy od naszego rozmówcy, który twierdzi, że jej sprawa to w dodatku atak podwójny – na dziennikarkę i historyczkę – a w następstwie zamach na całe grupy wykonujące obie profesje. Prof. Grabowski uważa, że prawne „nękanie” badaczy i badaczek to w rękach państwa „potężny łom, którym można bez przerwy wymachiwać nad głowami ludzi zainteresowanych poszukiwaniem prawdy”. – Ilu doktorantów czy dziennikarzy po czymś takim nie zdecyduje się opublikować swoich prac i artykułów, mając w perspektywie odpowiedzialność karną za obrazę narodu polskiego? – pyta retorycznie współautor Dalej jest noc.  OŚWIADCZENIE W ostatnim czasie nasilają się próby represji wobec historyków i dziennikarzy, którzy usiłują rzetelnie… Posted by Rabin Michael Schudrich on Monday, February 8, 2021 Właśnie dlatego, do czego przekonuje z kolei Katarzyna Markusz, sprawy takie jak jej powinny obchodzić wszystkich, niezależnie od tego, czy ktoś interesuje się historią. – Dzisiaj władzy łatwo jest ścigać takie osoby jak ja i uprzykrzać im życie, bo – po pierwsze – relacje polsko-żydowskie to niszowy temat, a – po drugie – coraz powszechniejszy w dyskursie publicznym staje się pogląd, według którego naród polski jako całość ma być za wszelką cenę dobrze postrzegany. Jeśli politykom uda się stłamsić osoby piszące o historii, to następni w kolejce będą inni, którzy odważą się myśleć krytycznie – mówi badaczka. Zarówno ona, jak i prof. Grabowski wskazują jednak, że nie tyle chodzi tutaj o nich, ile o dzisiejszych młodych ludzi, którzy nie zdecydują się rozpocząć kariery w dziedzinach związanych z „problematycznymi” wycinkami historii. Poza tym krytyczne podejście do przeszłości to wbrew poglądom nacjonalistów klucz do silnej pozycji Polski na arenie międzynarodowej. Nieprzepracowana historia często w końcu okazuje się czymś, co zagraniczni gracze mogą wykorzystywać przeciwko nam do osiągania własnych politycznych korzyści. – Sami sobie podstawiamy w ten sposób nogę. Gdyby władza oraz instytucje finansowane przez państwo nie dążyły do tego, by zaciemniać historię, bylibyśmy w stanie lepiej zrozumieć przeszłość, pogodzić się z nią i o niej rozmawiać. Kto wie, może nawet udałoby się sprawić, by już nigdy więcej nie zostały popełnione dawne błędy – podsumowuje Katarzyna Markusz. 
33^Lewica w koalicji z Budką i Trzaskowskim? Zandberg: „Nikt tego pomysłu nie traktuje poważnie”^Kaja Puto^9 lutego 2021^https://krytykapolityczna.pl/kraj/adrian-zandberg-koalicja-276-aborcja-kosciol-lewica/^W weekend Borys Budka i Rafał Trzaskowski zaproponowali utworzenie Koalicji 276, czyli współpracy całej opozycji: KO, Polski 2050 Szymona Hołowni, Lewicy i PSL. Włodzimierz Czarzasty skomentował to słowami: „ludzie chcą, abyśmy współpracowali”. A jak Razem widzi tę współpracę i jakich miałaby ona dotyczyć obszarów? Rozmawiamy z Adrianem Zandbergiem. Kaja Puto: W sobotę PO zaproponowało powstanie Koalicji 276 – formy współpracy partii opozycyjnych, której celem jest odsunięcie PiS od władzy. Wchodzicie? Adrian Zandberg, poseł partii Razem: Współpracować można w konkretnych sprawach, przy konkretnych ustawach. Ale rozmawiajmy poważnie. Cała ta impreza z powoływaniem nieistniejącej koalicji bierze się z tego, że Platformę zjada Hołownia. Wyborcy zmierzają do drzwi, no to stanął Budka w tych drzwiach i mówi: „zostańcie z nami jak za dawnych czasów, powtórzymy parę starych kawałków, które znacie i lubicie”. Stąd to wchodzenie w buty Grzegorza Schetyny i zaklinanie numerkami. A jeśli Czarzasty na to pójdzie – bo, jak twierdzi, rozmowy na ten temat prowadzi z PO od pięciu miesięcy – to Razem opuści klub Lewicy? My się oczywiście na żadną „jedną listę” nie piszemy, ale moim zdaniem w ogóle nikt tego pomysłu nie traktuje poważnie. Wszyscy wiedzą, że taka lista jest potrzebna jak piąte koło u wozu. Zapędzanie na jedną listę skończyłoby się tak, że masa ludzi nie poszłaby na wybory. Budka opowiada tę bajkę o „jednej liście” swoim wyborcom, żeby mu nie zwiali. Ot, cała historia. Polityka, tak jak ją rozumiem, nie polega na przesuwaniu po mapie ołowianych żołnierzyków. Większości wyborców to średnio interesuje, tym bardziej że wybory są dopiero w 2023 roku. Nie wiemy, czy do tej pory w ogóle dotrwają te partie polityczne, które dzisiaj istnieją. To naprawdę tak nie działa, że jak ktoś sobie namaluje 276, 307 czy ilu tam sobie wymarzy posłów, to będzie ich mieć. Myślę, że wyborcy woleliby usłyszeć, co politycy mają do zaproponowania. Na temat konkretnych inicjatyw chętnie porozmawiamy, także z Platformą. Położyliśmy na stół ustawę ratunkową Magdaleny Biejat: depenalizację aborcji. Zachęcamy wszystkich z opozycji, ale i z szeregów partii rządzącej, by ją poparli. Po tym, co zrobiono w budynku Trybunału Konstytucyjnego, trzeba posprzątać, inaczej to skończy się tragediami tysięcy kobiet. A co do pomysłów PO – oceniam je różnie. Z pewnością odrzucamy pomysł likwidacji telewizji publicznej. To jest zły i nieprzemyślany projekt. Jeśli okno jest brudne, trzeba je umyć, a jeśli zepsute – naprawić, a nie wywalać z ramą. Lewica chce w Polsce dobrej, niezależnej od polityków telewizji publicznej. Polskiego BBC. Groteskowa TVPiS jako największe zaniechanie Donalda Tuska PO proponuje też podwyżkę nakładów na ochronę zdrowia do 6 proc. PKB. To akurat dosyć dziwne, bo PiS już przyjął taką podwyżkę dwa lata temu. Mamy osiągnąć 6 proc. w pierwszym roku, w którym na budżet wpływ będzie mieć nowy rząd. Więc tak właściwie to nie wiem, co Platforma tu proponuje. Tak czy inaczej, to niestety za mało. Ta kwota nie przystaje do rzeczywistości popandemicznej. Koszty zdrowotne tej pandemii będą duże i długotrwałe. Nakłady muszą wzrosnąć mocniej – my mówimy o przynajmniej 7,2 proc. PKB. Inaczej będziemy za chwilę bezradni w obliczu kolejnego kryzysu zdrowotnego. Jeśli nie chcemy, żeby kryzysy zdrowotne rzucały na kolana polskie społeczeństwo i gospodarkę, to musimy wpakować więcej pieniędzy w szpitale, personel medyczny – ale też odbudować polski przemysł farmaceutyczny. Dziś jesteśmy na łasce i niełasce kilku dużych, międzynarodowych firm. Odczuwamy to przez opóźnienia w dostawach szczepionek, rok temu był problem z lekami na cukrzycę i importem substancji czynnych. Trzeba odbudować bezpieczeństwo lekowe Polski. Na to będą potrzebne pieniądze większe niż 6 proc. PKB. Czy to znaczy, że waszym zdaniem zamiast unijnego mechanizmu dystrybucji szczepionek powinniśmy mieć działania wyłącznie na poziomie państw? Przeciwnie. Uważamy, że potrzeba tu jak najwięcej współdziałania. Ale trzeba móc coś do tej współpracy włożyć. Potrzebujemy rozbudować nasze linie produkcyjne, zainwestować w nowe technologie, w wytwarzanie leków tu, w Polsce. Na dziś potężny problem ze szczepionkami jest taki, że świat produkuje ich za mało. Powinniśmy wykorzystać w Europie do produkcji szczepionek wszystkie możliwe zasoby, a niestety nie robimy tego. Dlatego lewica – w Polsce i w Europie – popiera czasowe rozluźnienie ochrony patentowej. To pozwoliłoby produkować więcej szczepionek, szybciej się szczepić. Niedawno przedstawiciel Indii w WTO ujął to bardzo lapidarnie: jeśli nie rozluźnimy patentów, miną lata, zanim zaszczepi się biedne Południe. Tam żyją miliardy ludzi. Wirus będzie mutował. Jeśli ktoś myśli, że bogaci się zaszczepią i będą mieć problem z głowy, to wyraźnie nie wyciągnął wniosków z ostatniego roku. Wspomniałeś tzw. ustawę ratunkową, ale na razie nie wygląda na to, by miała ona szerokie poparcie, nawet w gronie opozycji. Wieść gminna niesie, że PO zaproponuje podobne rozwiązanie – z kuluarów słyszy się o wzorze niemieckim, gdzie aborcja jest teoretycznie nielegalna, a w praktyce możliwa i niekaralna. Czy lewica poprze taki pomysł PO? Nie mamy obsesji, że tylko moje jest najmojsze. Trzeba przeciwdziałać dramatowi kobiet. Jeśli Platformie duma nie pozwala podnieść ręki za ustawą Lewicy i poprze to rozwiązanie dopiero wtedy, kiedy je sobie skseruje i podpisze własnym logo – nie będziemy protestować. Lepiej tak niż w ogóle. Chociaż mówiąc szczerze, to, co zrobi PO, jest drugorzędne. Istotne jest, czy przekona się część obozu rządzącego, bo tam leży dziś sprawczość. Depenalizacja aborcji to oczywiście rozwiązanie przejściowe. Na dłuższą metę ustawę trzeba po prostu zliberalizować. I wprowadzić legalne przerywanie ciąży do 12. tygodnia, zgodnie z decyzją kobiety, tak jak to wygląda w większości krajów europejskich. Swoją ostatnią wypowiedzią dla „Faktu” rozbudziłeś w lewicowych kręgach dyskusję o zasiłkach dla bezrobotnych. Propozycja lewicy brzmi: bezrobotni powinni otrzymywać połowę ostatniej pensji. Część komentatorów mówi tak: dlaczego bezrobotny pracownik korpo miałby dostać więcej niż bezrobotny pracownik fizyczny, który otrzymywał pensję minimalną? Nasza propozycja wsparcia dla bezrobotnych leży w Sejmie od roku… Ale inba zrobiła się teraz. (śmiech) Proponujemy to, czego od lat domagają się związki zawodowe. Patrzymy na to świadczenie jak na ubezpieczenie od bezrobocia. Podobne rozwiązania funkcjonują zresztą w wielu krajach północnej Europy. Zostały tam wywalczone przez ruch robotniczy dziesiątki lat temu. U nas niestety zasiłek jest ciągle traktowany jak jałmużna zależna od łaski polityków. Efekt? Jest żenująco niski. Dzisiaj w Polsce bezrobotny dostaje na rękę ok. 1000 złotych. My chcemy, że dostawał połowę pensji, którą stracił – ale nie mniej niż 70 proc. płacy minimalnej. Czyli na dziś nie mniej niż 1470 złotych na rękę. Oczywiście nie ma sensu, żeby wypłacać menedżerom jakieś odlotowo wysokie zasiłki. Dlatego nasz system działałby dla płac do wysokości średniej krajowej. Czas na pracownicze ubezpieczenia od bezrobocia Średnia krajowa to dla większości pracowników, szczególnie poza dużymi miastami, nieosiągalna kwota. Czy to z waszej strony gest w kierunku wielkomiejskiej klasy średniej? Razem jest partią pracowników najemnych. A pracownicy najemni to i ci w kawiarni, i ci w fabryce mebli, i ci w urzędzie, i ci, którzy siedzą w korpo przed Excelem. Chcemy, by wszyscy czuli się w tych niepewnych czasach bezpieczniej. Dlatego trzeba rozszerzyć krąg osób uprawnionych do świadczenia dla bezrobotnych. Dzisiaj prawo do zasiłku ma co piąta osoba bez pracy. To chore i to trzeba zmienić. Niecałe dwa tygodnie temu Szymon Hołownia zaproponował szczegółowy program rozdziału państwa od Kościoła. Za nim pospieszyła PO, która wraz z Koalicją 276 ogłosiła propozycję likwidacji Funduszu Kościelnego i finansowania Kościoła katolickiego z odpisu podatkowego. Czy Lewica planuje jakąś odpowiedź na te propozycje? Przejrzałam wasz program i jest on w tym zakresie dosyć ogólnikowy. Nie zgodzę się z tym – proponujemy konkretne rozwiązania. Oczywiście propozycje Lewicy idą zdecydowanie dalej niż propozycje Hołowni. Uważamy, że państwo powinno przestać finansować Kościół. Co do platformerskiego odpisu podatkowego – pies jest pogrzebany w szczegółach. Odpis podatkowy to są przecież znowu pieniądze z budżetu, które płyną na konta kościelne. Znając historię, obawiam się, że to się skończy tak, że z odpisu popłynie dwa razy więcej pieniędzy niż dotąd. Albo że odpis powstanie, ale Fundusz nie zostanie zlikwidowany. Ja jestem zwolennikiem opcji zerowej. Kościół powinien być traktowany jak każda inna organizacja pozarządowa. Zero przywilejów podatkowych, zero szczególnego traktowania i finansowania. Od polityków podobno liberalnych zwykle słyszę, że moja propozycja jest radykalna. A od wyborców – że zdroworozsądkowa. Mam nadzieję, że takie rozwiązanie stanie się wkrótce dla wszystkich oczywistością. Jednak na razie to Hołownia, a nie lewica punktuje na dyskusji o relacjach państwa i Kościoła, która rozogniła się po wyroku TK. Dyskurs niewątpliwie przesunął się na lewo: prawicowa Platforma zaczyna przebąkiwać o prawach kobiet i finansowaniu ochrony zdrowia, a CBOS publikuje badania, z których wynika, że najmłodsi wyborcy (18–24 lat) po raz pierwszy od 20 lat są bardziej lewicowi niż prawicowi. Dlaczego zatem nie poprawiły się wyniki Lewicy? Trzeba powiedzieć to uczciwie: po kampanii prezydenckiej byliśmy w potężnym dołku. Parę miesięcy nam zajęło, żeby z niego wyjść. Wyszliśmy. Widać to nie tylko w sondażach, ale i w energii społecznej na ulicy. Polska jest dziś innym krajem niż kilka miesięcy temu, co zresztą wieszczyłem podczas naszej rozmowy w kwietniu zeszłego roku. Drodzy dziadersi, „wypierdalać” jest również do was Naszym sojusznikiem jest czas. Młode pokolenie wzmacnia lewicę, za parę lat do tych wyborców dołączą jeszcze młodsi. Ta zmiana jest całościowa: młodzi wyborcy chcą świeckości, praw kobiet, ale też silnego państwa, które dowozi usługi publiczne. Zależy im na polityce klimatycznej, na inwestycjach w transformację energetyczną, są przeciwko nierównościom ekonomicznym. Nie tylko PiS, ale i PO mają się czego bać. Czas dominacji konserwatywnego liberalizmu w Polsce powoli dobiega końca. A nie martwi was to, że w Polsce ludzie określający swoje poglądy jako lewicowe są przeciwko polityce socjalnej? Tak wynika z danych European Social Survey… Odpowiedź na pytanie zależy od tego, jak się je zada. Jak się zadaje pytanie tak, żeby zawstydzić odpowiadającego, to się dostaje przewidywalne odpowiedzi. Czy Polacy chcą, by państwo aktywnie walczyło z bezrobociem, dbało o tworzenie miejsc pracy? Czy chcą silnych usług publicznych? Czy chcą ograniczenia nierówności? Czy chcą bezpieczeństwa socjalnego, tak jak w zachodniej Europie? Chcą! I od tego jest lewica. 
34^PPK to nie są drugie OFE, ale na emerytury pod palmami nie liczcie^Janina Petelczyc^9 lutego 2021^https://krytykapolityczna.pl/kraj/janina-petelczyc-to-wcale-nie-sa-drugie-ofe-rzad-pieniedzy-z-ppk-tez-nie-przywlaszczy-ale-na-emerytury-pod-palmami-nie-liczcie/^Nie ma co się oszukiwać, nasze emerytury będą niskie. Nawet jeśli przystąpicie do PPK. Jeśli jednak chcecie zgromadzić dodatkowe oszczędności, to nie odrzucajcie tego programu od razu, bo jest korzystniejszy niż wszystko inne, co znajdziecie na rynku. Pisze Janina Petelczyc. W 2018 roku Sejm przyjął ustawę, na mocy której w kolejnych firmach – w zależności od ich wielkości i tego, czy należą do sektora finansów publicznych – wprowadzany jest obecnie system dodatkowego oszczędzania dla pracowników. W założeniu, choć z nazwy programu to nie wynika – chodzi o oszczędzanie na starsze lata, kiedy już przejdziemy na emeryturę. Rząd zakładał uczestnictwo na poziomie 75 proc., ale jak dotąd, po trzech z czterech etapów wdrażania, do systemu przystąpiło znacznie mniej, bo tylko około 1/4 osób uprawnionych. W międzyczasie narosło wokół programu wiele mitów i niedomówień, wielu komentatorów uznało go też – właśnie w związku z brakiem entuzjazmu obywateli – za dowód porażki władz. Pracownicze Plany Kapitałowe to dodatkowy program oszczędzania, do którego środki wpłacamy nie tylko my, jako pracownicy (także osoby pracujące na podstawie umowy-zlecenia), ale i pracodawcy, a do tego jeszcze państwo, ze środków Funduszu Pracy. Nasza składka to 2 proc. wynagrodzenia brutto z możliwością dobrowolnego podniesienia jej o kolejne 2 proc. Możemy też płacić niższą składkę – na poziomie 0,5 proc., o ile zarabiamy nie więcej niż 1,2 pensji minimalnej w danym roku. Pracodawca dorzuca do tego 1,5 proc. naszego wynagrodzenia brutto (a jeśli się z nim umówimy, to może podwyższyć nawet do 4 proc., aczkolwiek wówczas wlicza się to do naszego dochodu, a więc zapłacimy trochę wyższy podatek). Z kolei państwo raz w roku, jeśli odkładaliśmy pieniądze z pewną regularnością, dorzuca 240 zł (oraz jednorazowe 250 na zachętę, za przystąpienie do programu). Pieniądze te trafiają do jednego z Funduszy Zdefiniowanej Daty, prowadzonego przez instytucję finansową, którą reprezentanci pracowników wraz z danym pracodawcą wybrali. Fundusze Zdefiniowanej Daty mają chronić nas przed ryzykami inwestycyjnymi, bo im będziemy bliżej wieku emerytalnego, tym bezpieczniej mają inwestować. Możemy je również zmieniać wedle skłonności do ryzyka w różnych momentach naszego życia. PPK? To niezły pomysł na oszczędzanie, ale słaby na emeryturę Pierwszy pełny rok funkcjonowania PPK przyniósł dobre wyniki na giełdzie, ale po tak krótkim okresie nie będziemy oceniać ich z tej perspektywy – na wiarygodne szacunki musimy poczekać kilka lat. Pieniądze z PPK można wykorzystać wcześniej niż w wieku emerytalnym, acz pod pewnymi warunkami: jeśli inwestujemy je w nieruchomość, jeśli potrzebujemy ich na leczenie siebie lub innej bliskiej osoby lub jeśli po prostu chcemy je wycofać, choć w tym ostatnim przypadku odzyskamy nie wszystkie i będą one w części obciążone podatkiem od zysku kapitałowego, czyli tzw. podatkiem Belki. Jest to zrozumiałe, ustawodawca zachęca bowiem, byśmy pozostali w programie aż do emerytury. Jeśli doczekamy do 60. roku życia (niezależnie od płci, ale można później), pieniądze otrzymamy w 25 proc. do ręki, a pozostałe 75 proc. możemy rozpisać na co najmniej 120 rat. Nie są to jednak tzw. renty dożywotnie, a zatem wówczas, kiedy nasze realne potrzeby zdrowotne czy wydatki związane z samotnym gospodarowaniem wzrosną – pieniądze te już prawdopodobnie się skończą. Renty dożywotnie teoretycznie można samemu wykupić w zakładzie ubezpieczeń, ale na razie taki produkt jest na naszym rynku praktycznie niedostępny. W debacie o PPK słyszymy czasem argument, że to de facto prywatyzacja emerytur, pojawiają się też przykłady rozwiązań chilijskich, czasami pada porównanie do OFE (z tym rozprawimy się później). Tyle że to analogie zupełnie nietrafione. Prywatyzacja to proces przekazywania majątku publicznego podmiotom prywatnym. W tym przypadku żadnego takiego majątku nie przekazujemy. ZUS dalej, jak i dotąd, odpowiedzialny jest za nasze emerytury z pierwszego filara, a publiczna składka emerytalna się nie zmieniła. Tutaj płacimy dodatkową, prywatną składkę i jest to rozwiązanie dobrowolne, a jeśli system nas obejmuje automatycznie (tzn. każdego w wieku 18–55 lat), to możemy z niego wystąpić, z czego zresztą Polacy chętnie korzystają. Warto się natomiast zastanowić, czy finansowana z budżetu „zachęta” jest w ogóle potrzebna. Bo skoro w systemie zostają głównie zamożniejsi, to de facto wszyscy będziemy się dokładać do państwowej dopłaty na nich, czyli będziemy mieli do czynienia z tzw. efektem św. Mateusza. Bogatym będzie dodane, a sama dopłata trafi prosto na giełdę. Oczywiście, jeśli ktoś nie chce inwestować na giełdzie lub wprost uważa instytucje finansowe za zło (często nie bezpodstawnie), może do programu nie przystępować. Zrozumiałe będzie w tej sytuacji oburzenie na fakt, że na giełdę trafiają także pieniądze publiczne (z dopłat). Samo inwestowanie części środków na przyszłe emerytury na rynku finansowym nie jest jednak niczym nietypowym na świecie i odbywa się w ramach dywersyfikacji, czyli dbania o to, by oszczędności emerytalne płynęły z różnych źródeł. Petelczyc: Niewiara w system emerytalny to samospełniająca się przepowiednia [rozmowa] W jednej z debat o PPK padło stwierdzenie, że „inne kraje się na to nie nabrały”: tyle że to nieprawda. Co więcej, większość krajów, gdzie obowiązuje jakiś wariant emerytury obywatelskiej, postulowanej także przez polską lewicę, ma bardzo silny drugi, pracowniczy filar zabezpieczenia emerytalnego, z którego środki inwestowane są właśnie na giełdach. Tak jest np. w Holandii, często przywoływanej jako wzór kraju stosującego to rozwiązanie. Także Kanada opiera część świadczeń emerytalnych na programach kapitałowych i wbrew niektórym doniesieniom medialnym nie wycofuje się z tego rozwiązania. Pod względem zarządzanych aktywów jest to trzeci co do wielkości rynek emerytur kapitałowych na świecie, pod względem wyników w perspektywie długoterminowej – piąty. Zmiany, które rzeczywiście zachodzą, to stopniowe przechodzenie funduszy ku zrównoważonym inwestycjom, które przyczyniają się do walki ze zmianą klimatu. Tak naprawdę PPK to, w dużym uproszczeniu, korzystne konto oszczędnościowe z dodatkowymi zachętami od państwa. Po pierwsze dlatego, że odkładamy tam pieniądze własne, ale dorzuca się do nich pracodawca. Po drugie dlatego, że dostajemy efekt skali produktu grupowego, funduszami zarządzają profesjonaliści, którym zależy na opłacie za wyniki, co nie tak łatwo uzyskać. I po trzecie dlatego, że jeśli ktoś chciałby odkładać pieniądze sam, to akurat polska giełda jest bardzo nieprzystępna, a opłaty za zarządzanie aktywami są bardzo wygórowane, czego nie można powiedzieć o opłatach pobieranych przez instytucje zarządzające PPK. Wątpliwości budzić może to, w co te pieniądze są inwestowane. W PPK nie przewidziano takiego nadzoru ze strony pracowników jak choćby w przywołanej wcześniej Holandii. Możemy się zatem obawiać, że pieniądze trafią np. do dużych państwowych inwestycji w rodzaju przekopu Mierzei Wiślanej, które nie muszą nam odpowiadać. Ponadto w Polsce wciąż mało jest funduszy, które inwestują w przedsięwzięcia korzystne dla klimatu i środowiska, uwzględniające prawa socjalne czy dobre zasady ładu korporacyjnego. Zmieniające się prawo unijne i ewolucja samego rynku sugerują jednak, że inwestycje wspierające np. walkę ze zmianami klimatycznymi będą rosły. Pytaniem pozostaje, w jakim stopniu i kiedy ten trend dosięgnie Polski. Zasadniczym wyzwaniem, przed jakim stoją wszyscy (nazbyt u nas często) reformujący system emerytalny, jest rosnący brak zaufania do państwa i do instytucji finansowych. Ten brak zaufania nie wziął się z powietrza, niekoniecznie też z lat zaborów, dyktatur i okupacji, lecz z wielu niezrozumiałych, nawet jeśli czasem sensownych, działań kolejnych ekip rządzących. Teraz zbieramy tego żniwo. Jeden z najczęściej powtarzanych argumentów przeciw PPK brzmi, że to tak naprawdę „drugie OFE” i że pieniądze zostaną nam „tak samo” zabrane. Mimo że z OFE nikt niczego nie zabrał, bo środki zostały przeksięgowane na nasze subkonta w ZUS), to niektórzy nawet wyliczają to w modelach. Kuczyński: PiS myśli, że tylko co piąty Polak umie liczyć Po pierwsze zatem, PPK to nie żadne OFE. W przypadku OFE mieliśmy składkę publiczną zarządzaną tylko przez prywatne instytucje (odsyłam do wyroku Trybunału Konstytucyjnego K1/14 z 2015 roku). Niestety, kampanie reklamowe („trzeba mieć fantazję i pieniądze, synku!”) z końca lat 90. zrobiły swoje, a ludzie uwierzyli, co jest zupełnie zrozumiałe, że na kontach są ich prywatne oszczędności. W rzeczywistości składka publiczna została po prostu podzielona na różne instytucje zarządzające, co notabene przyczyniło się do ogromnego deficytu Funduszu Ubezpieczeń Społecznych, który wciąż miał te same zobowiązania, a o 1/3 mniejsze wpływy. W PPK mamy całkowicie dodatkową, dobrowolną i prywatną składkę, co oznacza, że tzw. zamach na te pieniądze (jakaś forma ich nacjonalizacji) byłby dużo trudniejszy. A czy można zagwarantować, że się to nie wydarzy? Nie, ponieważ nie wiadomo, czy nie dojdzie w Polsce do całkowitego załamania systemu demokratycznego. A ponadto zdarzyło się już w Islandii i na Cyprze, że w dobie wielkiego kryzysu rząd nacjonalizował lokaty bankowe. A zatem w ekstremalnych sytuacjach jest to możliwe nawet w państwach demokratycznych. Kolejny argument związany z brakiem zaufania, z którym można się spotkać, brzmi: „nie przystąpię do programu, który wymyślił PiS”. Ale 500 zł na dziecko jednak bierzemy, chociaż wymyślił to PiS? Poza tym program ma spore szanse przetrwać lata obecnych rządów. Możliwe, że kiedy do niego przystąpicie, PiS-u u władzy (albo i w ogóle) nie będzie. Nie ma co się oszukiwać, nasze emerytury będą niskie. Nawet jeśli przystąpicie do PPK. Po pierwsze dlatego, że składka nie jest tak wysoka, by móc zgromadzić duże środki (do tego narażone na ryzyko rynkowe), mimo że dopłaca do nich pracodawca. Po drugie dlatego, że jak wspomniano wyżej, trudno w Polsce o renty dożywotnie w ramach prywatnej części ubezpieczenia emerytalnego. Nasze świadczenia z PPK nie będą też waloryzowane, więc ich wartość nabywcza z latami będzie spadać. Wypłaty do końca życia z waloryzacją (można dyskutować o jej wysokości) na razie możliwe są tylko w ZUS-ie. Jeśli jednak chcecie zgromadzić dodatkowe oszczędności, to nie odrzucajcie tego programu od razu, bo jest korzystniejszy niż wszystko inne, co znajdziecie na rynku. Część przeciwników systemu mówi, by zamiast w PPK inwestować w nieruchomości. To perspektywa bardzo wykluczająca, pieniądze pojedynczej osoby, które odkładane by były w ramach PPK, na zakup nieruchomości nie wystarczyłyby. Wielu Polaków nie stać na taki zakup albo nie mają zdolności kredytowej, a jeśli nawet nieruchomość odziedziczą, to nie jest powiedziane, że w mieście, w którym łatwo będzie ją za wysokie pieniądze wynająć. A jeśli to mieszkanie, które zajmujemy, to koszty mamy niższe niż z najmu, ale nie oznacza to przecież zysku. No i wreszcie, być może za kilkadziesiąt lat zmieni się polityka mieszkaniowa na bardziej zorientowaną społecznie, co obniżyłoby zwroty z inwestycji w nieruchomości prywatne. Czas na emeryturę obywatelską. Jak zreformować system emerytalny? W kontekście prognoz dotyczących zabezpieczenia emerytalnego każda dodatkowa forma oszczędzania wydaje się dobra. Każda presja na rządzących, by pochylili się nad systemem emerytalnym – również. Może jednak wiek emerytalny powinien być podniesiony, a system zdefiniowanej składki (masz tyle pieniędzy, ile uzbierałaś) powinien być zastąpiony jakimś bardziej hybrydowym rozwiązaniem? A co do samych PPK, to naciskajmy na większą demokratyzację: większy udział członków w decyzjach inwestycyjnych, na wprowadzenie chociaż minimum gwarancji wypłat, zastanówmy się też, czy dopłaty państwa mają sens, i naciskajmy na instytucje finansowe, by raportowały także o swej działalności niefinansowej. Abyśmy mogli inwestować jak najbardziej ekologicznie, przestrzegając praw socjalnych, pracowniczych i w spółki, które dbają o demokratyczne zarządzanie. 
35^Polska też chce być „jednym z najgroźniejszych państw dla kobiet na świecie”^Agata Diduszko-Zyglewska^9 lutego 2021^https://krytykapolityczna.pl/kraj/familiologia-kosciol-katolicki-diduszko-komentarz/^„Pokój do wypłakania się” zamiast aborcji? Nauczanie oparte na encyklikach Jana Pawła II? Rezygnacja z badań prenatalnych i in vitro? To dopiero początek, zapnijcie pasy. Familiologia (fundamentalistyczna stosowana) to dziedzina, która stara się właśnie o oficjalny status nauki i w tej sprawie Polskie Stowarzyszenie Familiologiczne skierowało kilka dni temu do zaprzyjaźnionego ministra edukacji list. Warto się z nim zapoznać, gdyż jego ewentualne skutki dotkną nie tylko dobrowolnych adeptów tej gałęzi „nauki Kościoła”. Pisownia oryginalna: „Stowarzyszenie stoi na stanowisku, że znaczenie i zadania małżeństwa i rodziny w społeczeństwie stanowią niepodważalną przesłankę do uznania nauk o rodzinie za strategiczną dla państwa polskiego dyscyplinę naukową, co było od początku określane przez Przedstawicieli Instytutu Studiów nad Rodziną w Łomiankach”. „Odpowiedzialna polityka prorodzinna państwa wymaga zapewnienia konstytucyjnych gwarancji ochrony życia człowieka od poczęcia do naturalnej śmierci oraz normatywnego modelu małżeństwa i rodziny”. „Deklarację Pana Ministra o przywróceniu dyscypliny nauki o rodzinie Stowarzyszenie identyfikuje jako element dopełniający prowadzoną dotychczas wielopłaszczyznową politykę prorodzinną rządu. Obrany w ten sposób kierunek reformy szkolnictwa wyższego w Polsce w zakresie studiów i badań nad małżeństwem i rodziną Stowarzyszenie przyjmuje z pełną aprobatą jako jedną ze skutecznych odpowiedzi na aktualne oczekiwania społeczne. Stowarzyszenie z wdzięcznością odnosi się także do działań podejmowanych przez Pana Ministra na rzecz rozwoju nauki polskiej, w tym familiologii oraz edukacji pro-life”. Niestety Stowarzyszenie nie precyzuje, jakiej społeczności „aktualne oczekiwania” spełni pisowski minister zrównujący familiologię z socjologią, antropologią czy filozofią. Możemy się domyślać, że na pewno chodzi o oczekiwania setki członków Stowarzyszenia. Oczywiście żaden minister edukacji nie mógłby przepuścić takiej okazji, a do tego zignorować ekspertyzy takich naukowych autorytetów jak Instytut Studiów nad Rodziną w Łomiankach i ksiądz arcybiskup Kazimierz Majdański. Dodam, że prezesem owego Stowarzyszenia przez wiele lat był inny słynący z prorodzinności arcybiskup – Stefanek – znany z tego, że niezłomnie nie reagował na zarzuty wobec podległego sobie księdza Andrzeja D., który w Ośrodku św. Alberta w Szczecinie zmuszał dzieci do seksu oralnego i wzajemnej masturbacji (szczegóły znajdziecie na mapie kościelnej pedofilii). W obecnej sytuacji politycznej wkroczenie familiologii pro-life+ do akademii to tylko kwestia czasu. Zwłaszcza że dzięki uprzejmości mediów jej pionierzy i pionierki już teraz z powodzeniem zdobywają kolejne przyczółki na okładkach przyjaznych magazynów i w popularnych programach publicystycznych. Oto na przykład w zeszłym tygodniu „Dziennik Gazeta Prawna” postanowiła wesprzeć boże dzieło propagowania fundamentalistycznej religijności. Dzięki temu pani Magdalena Korzekwa-Kaliszuk, psycholożka i prawniczka, aktywistka antyaborcyjna, podzieliła się z czytelnikami wprost z okładki swoim smutkiem wynikającym z faktu, że „w polskim prawie kobieta nie podlega odpowiedzialności karnej za przeprowadzenie aborcji”. Pani Magdalena co prawda nie słałaby kobiet wprost do więzienia, ale proponuje, żeby „się zastanowić nad inną karą”.  Dziennik Gazeta Prawna oddaje głos fanatyczce, która zastanawia się jak karać kobiety. Dziennikarze gazety na Twitterze… Posted by Dorota Łoboda on Thursday, February 4, 2021 Z jednej strony nie rozumiem, czemu katolicka aktywistka tak łatwo odrzuca ideę więzień – w Salwadorze sprawdziły się przecież znakomicie. Niektóre kobiety dostały nawet po 30 lat odsiadki za przerwanie ciąży, a za formę aborcji uznaje się także (na wszelki wypadek) poronienie i urodzenie martwego dziecka. Dzięki takiemu rozwiązaniu inne dzieci tych kobiet – bo przecież na całym świecie na aborcję często decydują się kobiety, które są już matkami i zwyczajnie nie chcą lub nie mogą sobie pozwolić na wzięcie odpowiedzialności za kolejne dziecko – nie są dłużej narażane na zły wpływ ze strony matki, która nie rozumie wartości rodzinnych. O skuteczności takiej taktyki świadczy choćby to, że tak antyrodzinna organizacja jak Amnesty International uznała Salwador za „jedno z najgroźniejszych państw dla kobiet na świecie”. Co przyniósł Salwadorowi całkowity zakaz aborcji? Z drugiej strony kara więzienia to rzeczywiście nuda. Siedzi sobie taka aborcjonistka w ciepłej celi, dostaje jedzenie i może nawet ogląda zdjęcia z kolejnych etapów dorastania swoich dzieci. A przecież historia Kościoła katolickiego dostarcza wiele przykładów o wiele ciekawszych kar. Jest oczywiście klasyczne palenie na stosie, pławienie w rzece, rozciąganie końmi, wbijanie na pal, ucinanie języka, piersi lub innych newralgicznych części ciała, a także wypalanie gorącym żelazem znaków na ciele. Chrześcijańskie miłosierdzie od zawsze obejmowało wyzwolenie od nudy i letnich uczuć. Niepotrzebnie odłożyliśmy różne ciekawe rozwiązania z przeszłości do lamusa – tylko z powodu „jakichś idiotyzmów o prawach człowieka” (cytat za: minister edukacji Czarnek, w kontekście praw osób LGBT, rok 2020). Pani Korzekwa-Kaliszuk dzięki uprzejmości polskich mediów może prezentować szerokim rzeszom publiczności nie tylko swoje radykalne poglądy, ale i wzorowe zastosowanie narzędzi perswazji, opisanych przez Wielką Koalicję za Równością i Wyborem w raporcie Kontrrewolucja kulturowo-religijna. Czy Polsce grozi prawo podporządkowane ideologii chrześcijańskich fundamentalistów? Jednym z kluczowych jest oczywiście strategia manipulacji językiem. Jak piszą ekspertki WKRW, „opiera się ona na unikaniu terminów o charakterze neutralnym i zastępowaniu ich własnymi. Zamiast zarodek lub płód używa się terminu dziecko nienarodzone, zamiast aborcja – morderstwo, zamiast in vitro – eugenika etc. Wprowadzaniu do języka powszechnego, a także prawnego, definicji odmiennych od dotychczas stosowanych i zrozumiałych, towarzyszy obecność wyrażeń sugerujących, że skrajne stanowisko jest nie do podważenia”. Przykłady? Proszę bardzo: „ponad wszelką wątpliwość; oczywistym jest, wszyscy wiedzą, że”. Prócz tego strategia manipulacji językiem polega na używaniu określeń silnie nacechowanych oceną, tworzących wizję walki sił dobra przeciwstawionych siłom zła. Tworzą ją antynomie „uczciwy–nieuczciwy; moralny–niemoralny”. Jak pisze Federa, przedstawiciele Ordo Iuris często „przedstawiają niepotwierdzone informacje, negują fakty i doświadczenia osób bądź używają ich selektywnie”. I rzeczywiście – w wypowiedziach pani Magdaleny płody i zarodki są „dziećmi”, a polskie prawo zezwalało do tej pory na „zabijanie dzieci”. Aborcja z przyczyn embriopatologicznych to „aborcja eugeniczna”. Płód z wielowadziem polegającym np. na braku czaszki i innych części ciała, organów, narządów itp. to „dziecko, które brzydko wygląda”. I tak dalej. @MagdaKorzekwa katotalibka@agatadiduszko rozjechała fundamentalistkę @MagdaKorzekwa Piękne pic.twitter.com/sgTI3Jqx72 — Rafał (@Rafa99088651) February 6, 2021  Czy Polska istotnie jest krajem, w którym złe kobiety bezkarnie i zgodnie z prawem zabijają dzieci za to, że są brzydkie? Cóż, po zdjęciu brunatnych okularów fundamentalistyczno-familiologicznych sytuacja ta wygląda już nieco inaczej. Ale przecież aktywistom antyaborcyjnym chodzi właśnie o to, żeby noszenie tych okularów skutecznie upowszechnić, a rzeczywistość dopasować do katolickiej, ceniącej (cudze) cierpienie wizji świata. I tu w sukurs Polskiemu Stowarzyszeniu Familiologicznemu przychodzą jego naturalni sojusznicy, czyli zainstalowani w polskich szkołach publicznych katecheci. „W polskich szkołach co roku z lekcji religii i etyki wypisuje się coraz większy odsetek dzieci i młodzieży” – czytamy w liście Stowarzyszenia do ministra Czarnka. „Upowszechnienie wiedzy o dobrowolności uczestnictwa w zajęciach z obu tych przedmiotów zaowocowało tym, że uczniowie przeciążeni obowiązkami szkolnymi wywierają coraz większą presję na rodziców lub sami podejmują decyzję, aby się z zajęć dodatkowych wypisać” – donoszą zaniepokojeni. „Martwimy się, że taki trend doprowadzi w perspektywie paru lat do samoistnego zaniku lekcji religii i etyki w polskich szkołach. W naszej ocenie nie będzie to służyło ani uczniom, ani wychowawczej roli polskiej oświaty”. No właśnie, przecież wystarczyło nie informować uczniów o tym, że udział w zajęciach z katolickiej religii nie jest obowiązkowy, i nie byłoby problemu. Albo ich w tej sprawie okłamać – często czytamy w mediach, że niektórzy dyrektorzy szkół i katecheci stosują tę sprawdzoną metodę, utrudniając wypisanie się z katechezy. Niestety, uczniowie, korzystając z „jakichś idiotyzmów w rodzaju wolnej woli” (parafrazując celną frazę ministra edukacji), tracą okazję, żeby dowiedzieć się od katechetów, czym jest „normalna rodzina”, czym się charakteryzują poszczególne rodzaje zarazy (czerwona, tęczowa, genderowa) i że pod żadnym pozorem nie powinni stosować antykoncepcji oraz leczyć niepłodności metodą in vitro (eugenika!). Katecheci skromnie nie wspominają, że zanik lekcji religii nie tylko nie służy wychowawczej roli oświaty, ale też sprawi, że Kościół nie będzie już mógł przyjmować półtora miliarda złotych co roku z budżetu oświaty na ich wynagrodzenia. I oszczędzać na darmowym korzystaniu ze szkolnych sal w całej Polsce. Na marginesie, z mojej osobistej perspektywy dodam, że zanik katechezy to także ograniczenie dostępu księży do dzieci, a zatem przewidywalny zanik wielu artykułów prasowych, na podstawie których od dwóch lat dodaję kolejne punkty do mapy kościelnej pedofilii. Utrata tego zajęcia wcale mnie nie martwi. W każdym razie zmartwieni katecheci podpowiadają ministrowi, jak rozwiązać ten problem: religia musi stać się obowiązkowa dla wszystkich! Oczywiście wymiennie z etyką – choć obecność tej drugiej odnotowano tylko w 11 proc. polskich szkół. W pozostałych role nauczycieli etyki przecież bez problemu przejmą katecheci – ku chwale familiologii! Choć familiologia nie trafiła (jeszcze) do podstawy programowej, wpływy tej refleksji widzimy już teraz wyraźnie w innych prorodzinnych pomysłach pisowskiej ekipy rządzącej. Przykłady? „Pokój do wypłakania się” zamiast dostępu do możliwości przerwania ciąży w wypadku śmiertelnych wad płodu. Oparcie nauczania szkolnego na encyklikach Jana Pawła II. Rezygnacja z oferowania kobietom w ciąży dostępu do badań prenatalnych oraz z finansowania in vitro dla niepłodnych par. A to dopiero początek, więc zapnijcie pasy. Chyba że macie potrzebę zatrzymania fundamentalistycznej krucjaty – wtedy odepnijcie pasy i na początek pomóżcie zbierać podpisy pod obywatelskim projektem ustawy „Legalna aborcja bez kompromisów”, który właśnie ogłosili: Ogólnopolski Strajk Kobiet, Federacja na rzecz Kobiet i Planowania Rodziny, Aborcyjny Dream Team, Łódzkie Dziewuchy Dziewuchom, Centrum Praw Kobiet oraz posłanki Lewicy. 
36^Pucz Bielana to niekoniecznie pucz Kaczyńskiego^Galopujący Major^8 lutego 2021^https://krytykapolityczna.pl/kraj/pucz-bielana-to-niekoniecznie-pucz-kaczynskiego/^PiS, który jest w wielomiesięcznym impasie, z ludźmi coraz bardziej wściekłymi z powodu lockdownu, niekoniecznie musi chcieć otwierać kolejny front i kolejną awanturę. Chcieć może tego jednak Bielan. Zła sława cię wyprzedza – można by powiedzieć do Jarosława Kaczyńskiego, gdyby nie to, że jako wyborcy spotkaliśmy się z nim dawno i wszystko, co najgorsze, raczej się już potwierdziło. Mimo to mam wrażenie, że najnowszy pucz w Porozumieniu Jarosława Gowina wcale nie musi być elementem szerszego planu Nowogrodzkiej. Nie tylko dlatego, że w polskiej polityce w ogóle mało się planuje i że jest ona raczej zarządzaniem od kryzysu do kryzysu. O co chodzi w całym tym puczu, opisał już Jakub Majmurek. Generalnie Adam Bielan twierdzi, że Jarosławowi Gowinowi „zapomniało się” zwołać na czas wyborów przewodniczącego partii, więc to teraz Bielan jest p.o. przewodniczącego, za co gowinowcy Bielana zawiesili. Z kolei sąd koleżeński zdominowany przez bielanistów Bielana odwiesił i Gowina nie uznaje. Kto tu jest prezesem, czyli o co chodzi w farsie z Porozumieniem Dla wielu komentatorów fakt, że za zamieszaniem stoi Bielan, oznacza, że to sam Jarosław Kaczyński zamachnął się na Gowina. Pierwszym argumentem ma być mściwość, emocje i żądza odwetu na Gowinie niepanującego nad emocjami, krwawego Kaczyńskiego. Tyle że fakty trochę temu przeczą. Gdyby Kaczyński był mściwy, nigdy nie pozwoliłby na ponowny sojusz z Ziobrą, Kurskim czy nie dopuścił do powrotu właśnie wygnanego lata temu Adama Bielana. Mściwość Kaczyńskiego to jedynie aura roztaczana nie tylko przez jego wrogów, ale także zwolenników, co ma wywoływać efekt mrożący na jego wrogach. Tymczasem Glapiński, Banaś czy Ziobro pogrywali i pogrywają sobie z prezesem, jak chcą, i jakoś żadna wendetta ich nie spotyka. Kaczyński jest bowiem w wielu przypadkach nie tylko bezsilny, ale także ze swą zemstą wręcz wstrzemięźliwy. To polityk do bólu pragmatyczny, czego dowodem może być chociażby sojusz z Giertychem, Lepperem, Zytą Gilowską, Radosławem Sikorskim czy Tadeuszem Rydzykiem. Niektórzy twierdzą, że zamach na Gowina to walka z ziobrystami i próba zabezpieczenia się przed ich pokazowym fundamentalizmem. W końcu orzeczenie Trybunału Konstytucyjnego, które spowodowało październikowe tąpnięcie sondażowe, miało być ceną za trwanie koalicji z PiS-em. A ziobrystom wciąż mało, więc będą wciąż podbijać stawkę, co oczywiście może negatywnie odbić się na notowaniach partyjnych. Przejęcie posłów Porozumienia pozwoliłoby ich zneutralizować. Problem w tym, że obecnie większość parlamentarna ma tylko trzy głosy przewagi, więc nawet jeśli Gowin zostanie ograbiony, to trudno, żeby ograbili go ze wszystkiego. I jeśli tych kilku posłów zostanie, to Gowin w świetle męczennika liberalnych mediów będzie mógł już całkiem otwarcie rzucić się w ramiona PSL. Inni z kolei wskazują, że to wręcz przymiarka do wcześniejszych wyborów. Kaczyński miałby chcieć rządzić już bez balastu Gowina i przede wszystkim ziobrystów, którzy fundamentalistyczną polityką tożsamości powoli zatapiają mu statek. Więc w momencie poluzowania obostrzeń i pierwszych wypłat transzy unijnych pieniędzy spróbowałby krótkiej kampanii wyborczej. Problem w tym, że to dla PiS olbrzymie ryzyko i musiałoby się na nie zgodzić 2/3 posłów. Przy obecnych sondażach zaś nie tylko posłowie Gowina i Ziobry, ale też wielu posłów PiS może nie być pewnych wygranej. Więc paradoksalnie to posłowie Kaczyńskiego mogliby zagłosować przeciwko samemu Kaczyńskiemu. Dlatego wcale nie byłbym zdziwiony, gdyby cała ta awantura była oddolnie organizowana przez samego Bielana, bez zlecenia z Nowogrodzkiej. PiS, będący w wielomiesięcznym impasie, z ludźmi coraz bardziej wściekłymi z powodu lockdownu, niekoniecznie musi chcieć otwierać kolejny front i kolejną awanturę. Chcieć może tego jednak Bielan, którego zadaniem politycznym było pewnie pilnowanie Porozumienia. Przyniesienie na złotej tacy Porozumienia, co pozwoliłoby grać ostrzej wobec ziobrystów, mogłoby być dla Bielana, i przede wszystkim Bortniczuka, świetną okazją do szybkiego, politycznego awansu w PiS-ie. Zwłaszcza że relatywnie młodych polityków w PiS jest niewielu, a coraz bardziej serio brane są pod uwagę plotki o rekonstrukcji rządu z nowym premierem Obajtkiem. Dla Bortniczuka to szansa na ministra, a dla Bielana szansa na powrót do ucha prezesa i aktywnej walki o schedę po Naczelniku. Góralskie veto. Dlaczego przedsiębiorcy się buntują Tyle że jest jedno małe zastrzeżenie. Bielan może i potrafi spinować, ale nie potrafi budować własnych frakcji. Dlatego bez przeszkód został wyrzucony z PiS i bez przeszkód może być wyrzucony z Porozumienia. Rzeczniczka Porozumienia Magdalena Sroka podała w TVN24, że „nie ma żadnych wątpliwości, że prezesem partii Porozumienie Jarosława Gowina jest Jarosław Gowin”, i dodała, że na piątkowym prezydium zostały przyjęte dwie uchwały, które dotyczyły „wniosków o wydalenie z partii zarówno pana Kamila Bortniczuka, jak i Adama Bielana”. Wnioski – jak mówiła – zostały przyjęte przewagą 23 głosów do zera. Może się więc okazać, że cały ten pucz spali na panewce, wściekły Gowin na serio zacznie się zbliżać do PSL, a Kaczyński dostanie kolejne zmartwienie tylko dlatego, że Bielan wyszedł przed szereg i postanowił zrobić mu nieoczekiwany prezent na walentynki. 
37^Czarnek, przestań mi tu dziewczynki prześladować!^Joanna Jędrusik^8 lutego 2021^https://krytykapolityczna.pl/kraj/czarnek-dziewczynki-cialo-wyglad/^Skończmy z ciągłym krytykowaniem i komentowaniem cudzego wyglądu. Dziewczyny, wolicie usłyszeć w pracy, że coś świetnie zrobiłyście czy że świetnie wyglądacie? W 2020 roku na polską edukację spadły dwie plagi: pandemia i minister Czarnek. Dzieci zatęskniły za szkołą, a my zatęskniliśmy za ministrą Zalewską. Minister Przemysław Czarnek od samego początku wzbudzał kontrowersje, zabrakłoby mi tu miejsca, gdybym chciała wymienić wszystkie, poczynając od odwiedzenia babci w szpitalu zamkniętym w trakcie lockdownu. Później ministerstwo pod Czarnkiem zabłysnęło m.in. prześladowaniem uczelni, nauczycieli i uczniów popierających protesty kobiet, za to podlegające ministerstwu kuratorium postanowiło przyznawać dodatkowe punkty na świadectwie za napisanie antyaborcyjnej piosenki lub wiersza. Ostatnio Czarnek zapowiedział powstanie nowej dyscypliny naukowej – nauki o rodzinie. Jaka epoka, taki marksizm-leninizm. Najnowszym hitem jest niedawna wypowiedź ministra Czarnka, który za jeden z priorytetów uznał zwiększenie liczby zajęć sportowych w szkołach. Cel szczytny – walka z otyłością wśród dzieci. Pewnie nie zwrócilibyśmy uwagi na tego newsa, gdyby nie fakt, że minister Czarnek po raz kolejny zabłysnął, dodając, że w kontekście otyłości wśród uczniów większy problem jest u dziewczynek. Jak rozwiązać „większy problem” ministra Czarnka? Kiedy Czarnek obejmował posadę ministra, liczne kontrowersje wzbudziła kwestia jego wątpliwego dorobku naukowego. To mogłoby tłumaczyć, dlaczego minister albo nie umie korzystać ze źródeł i czytać statystyk, albo, co gorsza, stawia diagnozy bez wcześniejszej weryfikacji lub wręcz ze świadomością, że są nieprawdziwe. Konsekwencje były natychmiastowe – media zjechały Czarnka, gorliwie zaznaczając hipokryzję ministra i bez ceregieli sugerując, że sam powinien schudnąć. Natychmiast pojawiły się stosowne memy i cała Polska naśmiewała się z pogrubionego Czarnka, który szkaluje młodzież. Słowa ministra przypomniały mi od razu hipokryzję facetów z Tindera. Często widywałam tam zdjęcia mężczyzn, którzy sami mieli ponadnormatywne BMI, ale w opisie wpisywali „interesują mnie tylko szczupłe dziewczyny, wielorybom dziękuję”. Przerażająca hipokryzja, prawda? Chciałoby się uważać, że to odosobnione przypadki, niestety statystyki pokazują, że to powszechne zjawisko. Z najbardziej znanych badań seksualności Polaków wynika, że dla mężczyzn wygląd partnerek jest bardziej istotny niż dla kobiet wygląd partnera, w dodatku aż 70 proc. mężczyzn deklaruje, że atrakcyjne są dla nich szczupłe kobiety. Okazuje się, że nie tylko minister Czarnek, ale zdecydowana większość Polaków to hipokryci. Dlaczego? W naszym kraju aż 74 proc. mężczyzn ma problem z nadmierną wagą ciała, w przypadku kobiet problem dotyczy 50 proc. Mężczyźni przodują zarówno w statystykach nadwagi, jak i otyłości. Za to stosunek kobiet z niedowagą do mężczyzn to cztery do jednego procenta. Na ministra Czarnka bardzo słusznie posypały się słowa krytyki za wprowadzanie opinii publicznej w błąd. To, że większość mediów musiała przy tym zaznaczyć, jak wygląda minister, jest niestety częścią szerszego zjawiska. Bo czy gdyby Czarnek miał sylwetkę trenera fitnessu, to jego słowa o dziewczynkach nie zasługiwałyby na krytykę? Czy tylko szczupli mogą się wypowiadać na temat wagi? Wreszcie, czy mediom tak bardzo zależy na propagowaniu porządku, w którym ludzie wzajemnie kontrolują swój wygląd i w którym można robić z docinki z powodu nienormatywnego ciała? W Polsce normą jest ocenianie czyjegoś wyglądu i wagi. Robi się to zarówno w przestrzeni prywatnej, jak i w mediach. Komentuje się nie tylko aktorki i celebrytki, często dotyczy to kobiet na stanowiskach eksperckich. Jeśli wpiszecie w Google’u „najpiękniejsze polskie posłanki”, to ze zgrozą stwierdzicie, że nie tylko brukowce robią takie rankingi. Komentarze na temat zagranicy? To samo. Typowy polski artykuł „Kraj X ma nową premierkę, zobaczcie, jaka jest piękna [GALERIA ZDJĘĆ]”. Na próżno szukać tam informacji o wykształceniu czy dotychczasowych osiągnięciach polityczki. Żyjemy w średniowieczu, nawet oficjalne media nie wstydzą się tego, że tkwią w nim po uszy i że wybory do Sejmu mylą im się z wyborami Miss Polonia. Zresztą rozumianego na opak równouprawnienia też w mediach nie brakuje i podobne artykuły można przeczytać o parlamentarzystach i europosłach. Komentowanie czyjegoś wyglądu nie jest tylko domeną mediów, jest powszechną praktyką w miejscu pracy, w rodzinie czy na spotkaniach towarzyskich. Czasem są to komentarze pozytywne i wypowiadający je uważają, że wszystko okej. Rzecz w tym, że jeśli mówimy koleżance z pracy, że świetnie wygląda, i chwalimy, jak schudła, dajemy jej tym samym do zrozumienia, że stale ją obserwujemy i rościmy sobie prawo do wypowiadania ocen na jej temat. Czy naprawdę musimy bezustannie przypominać kobietom, że ich ciała są pod stałą kontrolą innych? Do kogo należy ciało modelki? Komentowanie wyglądu jest też powszechnie stosowanym sposobem upokarzania przeciwników. Typową praktyką znaną z Facebooka czy Twittera jest krytykowanie wyglądu autorów postów lub opisanych w postach osób. Jeśli myślicie, że problem dotyczy jedynie prawicowego komentariatu, to przejrzyjcie komentarze na nierządowych portalach albo te pod postami ludzi lewicy. Przy okazji tekstu o Wildsteinie czy Sakiewiczu zawsze pojawią się jakieś komentarze na temat ich wagi. Jakby nie wystarczyło napisać, że są głupi, trzeba ich jeszcze rytualnie upokorzyć, bo właśnie to mają na celu takie komentarze. Zresztą pod artykułami niżej podpisanej również pojawiały się często komentarze nienawiązujące do treści tekstów, za to śpieszące wyjaśnić, że autorka to pasztet i kto by to chciał ruchać. Czy pojawiają się nadal, nie wiem, dawno przestałam je czytać. Kwestionowanie czyjegoś wyglądu jest nie tylko prostackie, ale też szalenie proste, w końcu argumenty merytoryczne wymagają użycia mózgu. Problem wbijania szpili nie dotyczy tylko wagi. W maju ubiegłego roku jeden z popularnych lewicowych fanpejdżów nakarmił internet swoją wersją starego radzieckiego kawału o tatuowaniu penisów. Wybaczcie, zaspojluję pointę – Zandberg ma większego niż Hołownia. To samo dotyczy transparentów „Jarek ma małego”, które od jakiegoś czasu migają mi na strajkach. To jak to jest? Chcemy na lewicy walczyć z tą toksyczną męskością, która chce kontrolować nasze ciała i odbiera nam prawo do aborcji, ale przy okazji podkreślamy, że nasi przeciwnicy polityczni mają małe członki? Męska narracja wartościująca facetów po wielkości penisa jest cholernie krzywdząca i toksyczna. Za taką walkę z patriarchatem to ja bardzo dziękuję i nawet nie czekam, aż usłyszę „trochę dystansu”. Do tematu krytykowania wyglądu dochodzi temat homofobii. Wiadomo, że od dziecka wychowuje się nas w podwójnym standardzie. Dziewczynki mają o siebie dbać, chłopcy, jeśli o siebie dbają, ryzykują, że koledzy zwyzywają ich od pedałów. Niestety mężczyźni z tego nie wyrastają, a polska homofobia ma się świetnie, niedawno na przykład dał temu dowód Tomasz Lis, który na Twitterze zdjęcie zadbanego chłopaka noszącego korale skomentował słowami „To facet?”. Kwestionowanie czyjejś męskości, wartościowanie po długości członka i maczoizm to nic innego jak sztandarowe przejawy toksycznej męskości. Krytykowanie facetów jest nią często przesycone, a homofobiczne komentarze to chwyty, z których, jak widać, nie wyrasta się wraz z opuszczeniem murów szkoły podstawowej. No dobrze, powiecie, faktycznie, nieładnie tak wartościować ludzi po wyglądzie, a media niepotrzebnie idą tą drogą i dolewają oliwy do ognia. Istotnie, pojazdy po cechach fizycznych są głupie, ludzie czują przez nie dyskomfort, są krzywdzące, przypominają o tej wiecznej kontroli, której podlegają ciała, zwłaszcza ciała kobiet. No dobrze, ale jaki wpływ na dziewczynki może mieć krytyka Czarnka? Przejmują się takimi rzeczami? Przejmują. Z dziewczynkami jest bardzo źle – szerokim echem odbiły się ostatnie wyniki badań HBSC z 2018 roku, z którego wynika, że polskie dziewczynki mają najniższą samoocenę wśród swoich rówieśniczek z 42 krajów. Z badań wynika również, że 61 proc. polskich piętnastolatek uważa, że jest za gruba, podczas gdy tylko 7 proc. z nich faktycznie dotyczy problem nadwagi lub otyłości. Problem z utrzymaniem prawidłowej wagi wcale nie dotyczy dziewczynek, to 13-letni chłopcy są największą grupą dotkniętą nadwagą lub otyłością, co potwierdzają badania przeprowadzone przez Instytut Matki i Dziecka. Świat byłby lepszym miejscem bez tylu pięknych ciał Wyniki są zgodne z tymi z raportu HBSC przeprowadzonego w 2018 roku: nadmierna waga to problem prawie 30 proc. chłopców i 14 proc. dziewczynek. W porównaniu z poprzednimi edycjami (badania przeprowadza się co cztery lata) widać pogorszenie, faktycznie, problem nadwagi wśród dzieci narasta, tylko że tutaj znowu przodują chłopcy, to u nich tendencja jest mocniej widoczna. Wyraźnie większą liczbę cierpiących na nadwagę chłopców niż dziewczynek odnotowują też krajowe badania Narodowego Centrum Żywienia. W kontekście uwagi Czarnka należałoby przypomnieć o alarmujących statystykach dotyczących zaburzeń odżywiania u dzieci i młodzieży. Wiadomo, że do zaburzeń prowadzi niezadowolenie z własnego ciała. Mimo że to chłopcy mają większe problemy z wagą, w statystykach zaburzeń odżywiania chłopcy są daleko w tyle, w dodatku liczba dotkniętych problemem dziewczynek co roku wzrasta. Polska jest też druga w Europie, jeśli chodzi o samobójstwa nastolatków. Wiadomo, że dziewczynki dużo częściej podejmują próby samobójcze, one także cierpią częściej na depresje i nerwice. Wiele razy pisano o tym, że psychiatria dziecięca jest w opłakanym stanie. Mamy więc dziewczynki dyskryminowane i czujące na sobie bardzo mocno kontrolującą władzę cudzych spojrzeń (ze spojrzeniem ministra Czarnka na czele). Mają przez to dramatycznie niską samoocenę, co pociąga za sobą całą masę zaburzeń odżywiania, ale też zaburzeń psychicznych. Szanse na otrzymanie fachowej pomocy psychiatrycznej czy psychologicznej są przerażająco niskie. Co ma zrobić taka załamana nastolatka z 23-miesięcznym okresem oczekiwania w kolejce na wizytę u specjalisty? Mniej niż 40 proc. szkół zatrudnia psychologa, przy czym w wielu przypadkach jest to pracownik, który w szkole spędza kilka godzin, a nie cały etat. Dzieciaki nie mają się do kogo zwrócić o pomoc. Jest dramat. Czy można coś zrobić, żeby było lepiej? Przede wszystkim zaprzestać praktyki ciągłego krytykowania i komentowania cudzego wyglądu. Jeśli nie jesteśmy jurorami w konkursach piękności (których sensowność uważam za wątpliwą), to po prostu nie oceniajmy dziewczyn i dziewczynek. Może z czasem zapomną o tym, że wszyscy na nie patrzą, przestaną nadmiernie przejmować się swoim wyglądem i doszukiwać mankamentów urody. Owszem, dziewczynki i kobiety lubią komplementy, ale naprawdę wartościowe i wspierające są takie, które chwalą ich postępowanie, wiedzę, kompetencje. Dziewczyny, wolicie usłyszeć w pracy, że coś świetnie zrobiłyście czy że świetnie wyglądacie? Komplementy dotyczące wyglądu chętnie usłyszymy od partnerów, ale niekoniecznie od osób postronnych. A co należałoby zrobić na poziomie systemowym? Faktycznie problemu nadwagi u dzieci nie można zamiatać pod dywan. Koncert życzeń na pewno zaczęłabym od natychmiastowego reanimowania dziecięcej psychiatrii i wzmocnienia roli psychologów w szkołach. Przydałyby się również scenariusze lekcji wychowawczych, na których dzieciaki uczyłyby się rozmawiać o poczuciu własnej wartości, hejcie ze strony rówieśników czy równym traktowaniu chłopców i dziewczynek. Last but not least, dietetyka to nauka jak matematyka, chemia czy biologia, wprowadzenie do szkół jej elementów i uczenie dzieci tego, jak jeść zdrowo, powinno być podstawą walki o dobrostan dzieciaków. Kłopoty z wagą nie biorą się tylko z niedoboru ruchu, ale przede wszystkim z błędów żywieniowych. Kolejnym problemem są lekcje WF-u, których atrakcyjność, delikatnie mówiąc, nie należała i nie należy do wysokich. Jeśli nadal masa z nich będzie się opierać na scenariuszu kwadrans rozgrzewki, a potem 30 minut „macie piłkę i grajcie w siatkę (dziewczynki) i kosza (chłopcy)”, to nic dziwnego, że dzieciaki unikają WF-u jak ognia, a aktywność fizyczna nawet po ukończeniu szkoły kojarzy im się z katorgą. Kampanie społeczne to też niezły sposób na zwrócenie uwagi na problemy, pod warunkiem że nie są – jak przeprowadzona niedawno kampania „Jedz ostrożnie” – stygmatyzujące wobec osób z problemami wagi. Przedstawianie ludzi jako obrzydliwych grubasów raczej nie zachęci osób z nadwagą do zmiany trybu życia, tylko zepchnie dalej za margines i wpędzi w jeszcze gorsze kompleksy. Nie żryj, czyli szczyt hipokryzji Najbardziej pozytywny przykład kampanii społecznej to wymyślona przez Michelle Obamę „Let’s move”. Była First Lady zaciągnęła do współpracy nie tylko męża i federalne zasoby, ale też organizacje pozarządowe, celebrytów, a nawet postaci z Ulicy Sezamkowej. Podstawą kampanii było zachęcanie do ruchu i aktywności fizycznej oraz wprowadzanie systemowych zmian na szkolnych stołówkach i w żywieniu dzieciaków. Charyzmatyczną Michelle można było zobaczyć na przykład robiącą pompki na wizji najpopularniejszego talk-show, a w kampanii wsparły ją gwiazdy, choćby sama Beyonce. Na potrzeby „Let’s move” nagrała teledysk, w którym zachęca dzieciaki do wspólnego wykonywania układu tanecznego. Dlaczego biedni są grubi? Nasza pierwsza dama milczy w najważniejszych sprawach dotyczących kobiet, niestety nie zajmuje się też dziewczynkami i sądzę, że na próżno czekać na Agatę Dudę w dresach joggującą z uczniami podstawówek, urządzającą młodzieży pogadanki o pozytywnym stosunku do swojego ciała i dbaniu o właściwą dietę. Państwo nie chroni ani naszych sióstr, ani dziewczynek, róbmy wszystko, żeby poprawić ich dobrostan, jako rodzice, jako znajomi i jako wyborcy. 
38^Przepis na nową PO: Trochę Macrona, trochę Hołowni, trochę starego anty-PiS-u^Jakub Majmurek^8 lutego 2021^https://krytykapolityczna.pl/kraj/po-koalicja-276-budka-trzaskowski/^Platformerski macronizm zbiera postulaty emocjonalnie ważne przede wszystkim dla względnie progresywnej klasy średniej: czyste powietrze, edukacja, prawa kobiet oraz dodaje do nich silną emocję dobrego, obywatelskiego populizmu. To dobre, szlachetne afekty, w odpowiedzi na nie PO przedstawiło jednak w sobotę rozwiązania o różnym stopniu sensowności. Platforma w końcu wyszła z inicjatywą. Borys Budka i Rafał Trzaskowski zorganizowali briefing, który miał pokazać nowe otwarcie największej opozycyjnej partii. Jak wyszło? Z pewnością całkiem dynamicznie. Widać, że Hołownia ze swoimi występami i briefingami wymusił estetyczną zmianę w Platformie: jest krócej, sprawniej, w formie przypominającej wykłady TED Talk. Co jednak poza nowym formatem zaprezentowali w sobotę liderzy PO? Dwa tematy, które najpewniej będą organizowały narrację partii w najbliższych miesiącach: Koalicję 276 oraz propozycję nowej osi podziału sporu w Polsce. Nowej, choć opartej na francuskiej, a konkretnie macronowskiej licencji. Pierwszą propozycję, Koalicję 276, przedstawił Borys Budka. Choć w zasadzie jest to nie tyle propozycja, co stwierdzenie faktu: by wygodnie rządzić, opozycja potrzebuje w następnym Sejmie 276 posłów. W przeciwnym razie każdy jej projekt będzie mogło utrącić weto Andrzeja Dudy, który prezydentem zostanie jeszcze do 2025 roku. Bez kwalifikowanej większości trzech piątych, koniecznej do przełamania prezydenckiego weta, rządy bloku demokratycznego czekają prawie dwa lata politycznie wykańczającego paraliżu. Wszystkie czołowe postulaty łączące cały blok demokratyczny, które w sobotę przypomniał przewodniczący Budka – naprawa Trybunału Konstytucyjnego, Sądu Najwyższego, Krajowej Rady Sądownictwa, TVP – nie są możliwe z Dudą, zdolnym skutecznie wetować ustawy Sejmu. PO pamięta to zresztą doskonale z lat 2007–2010, gdy obecność Lecha Kaczyńskiego w pałacu prezydenckim pozwoliła ekipie PiS utrzymać kontrolę – w różnych koalicjach, ale zawsze przeciw PO – nad mediami publicznymi. Problem w tym, że wiedza, iż potrzebujemy 276 mandatów, jeszcze sama w sobie nie przybliża nas do tego celu. Przewodniczący Budka nie powiedział, jaki ma konkretnie plan, by opozycja osiągnęła takie poparcie. Zaznaczył, że to nie czas na układanie list, na rozmowę o personaliach, stwierdził tylko, że opozycja winna jest swoim wyborcom zorganizowanie się w takiej formule, by w przyszłym Sejmie nie musieć przejmować się Andrzejem Dudą. Trudno nawet jednoznacznie stwierdzić, czy Budka wzywał do budowania wspólnej listy, czy jednak niekoniecznie. Nie ma co się temu dziwić: jakakolwiek konkretna propozycja – np. budujmy jedną listę albo budujmy dwa opozycyjne bloki – np. bardziej konserwatywny i progresywny – zostałaby z miejsca zaatakowana przez resztę demokratycznych partii, co pokazałoby, jak pretensje Platformy do roli „lidera opozycji” mają się do rzeczywistości. Hołownia i Lewica i tak zresztą zareagowały, jakby Budka na siłę chciał ich zapisać do koalicji, do której wcale się nie garną. Z punktu widzenia dynamiki politycznej następnych dni brak konkretów kryjący się za hasłem Koalicji 276 niekoniecznie musi być dla Platformy problemem. Koalicja 276 to proste, zrozumiałe hasło, które łatwo mogą podchwycić teraz media, liderzy opinii oraz opinia publiczna. Jeśli wrzutka z Koalicją 276 uda się Platformie, to przez kilka dni wszyscy, a przynajmniej cała opozycja, będzie dyskutować głównie o tym. PO na jakiś przynajmniej czas odzyska retoryczną inicjatywę – choć tak naprawdę mamy tu tylko do czynienia z zebraniem starych postulatów anty-PiS i opakowaniem ich w nową formę. Ruchu społecznego nie robi się odgórnie Budka zapewniał też, że PO już teraz rozmawia z przedstawicielami PiS, że nawet przed 2023 rokiem może dojść do wcześniejszych wyborów, jeśli „pięciu sprawiedliwych przejdzie na jasną stronę mocy”. Pomińmy już to, że Borys Budka do „jasnej strony mocy” milcząco zaliczył ekstremistyczną Konfederację – plan technicznego rządu skonstruowanego przez KO, od Brauna, przez Gowina i Kosiniaka-Kamysza, po Zandberga jest jeszcze bardziej nierealny niż zdobycie dziś 276 mandatów sejmowych przez demokratyczną opozycję. Jeśli snucie takich scenariuszy ma jakiś sens, to tylko taki, że wzmacnia paranoję prezesa Kaczyńskiego i napięcia w obozie Zjednoczonej Prawicy. O wiele ciekawsze rzeczy działy się w przemówieniu Rafała Trzaskowskiego. Prezydent Warszawy przekonywał, że podziały prawica-lewica są dziś zupełnie anachroniczne, gdyż realne spory są gdzie indziej: między państwem przyszłości a przeszłości, partyjnym a należącym do obywateli. „Czy prawa kobiet, walka ze smogiem albo usługi publiczne są lewicowe?” – pytał, proponując przejęcie przez PO różnych lewicowych postulatów, bez pozycjonowania się na osi prawica-lewica. Czas na nową Polskę – otwartą, odważną i odpowiedzialną za swoich obywateli. Wspierającą potrzebujących, niewykluczającą i pomocną w trudnych chwilach. Wspólną, jedną Polskę bez nic nieznaczących podziałów na prawicę i lewicę. #CzasNaZmiany – zrobimy to razem! #Koalicja276 pic.twitter.com/YbR0znLPew — Rafał Trzaskowski (@trzaskowski_) February 6, 2021  Takie strategiczne usytuowanie PO jest oczywiście reakcją na sukcesy Hołowni, polityka, który pod swoimi sztandarami łączy całkiem sprawnie – przynajmniej na razie – zarówno Hannę Gil-Piątek, jak i konserwatystów. Obietnica modernizacji łączącej postulaty liberalizmu, konserwatyzmu i socjaldemokracji, centroprawicy i centrolewicy, wyraźnie pobrzmiewa polityczną filozofią Macrona. Oczywiście, modernizacje są różne, raczej prawicowe – bardziej indywidualistyczne – i lewicowe, solidarystyczne. Problemy samego Macrona, na czele z żakerią Żółtych Kamizelek, pokazują, że czasami trzeba dokonać wyboru między którymś z tych modeli – jak bardzo nie patrzylibyśmy w przyszłość, oś prawica-lewica wraca. Posiłki za 1 euro i pomoc psychologiczna. Francuscy studenci protestem wywalczyli państwowe wsparcie Ten rysowany przez prezydenta „platformerski macronizm” zbiera różne postulaty emocjonalnie ważne przede wszystkim dla względnie progresywnej klasy średniej: czyste powietrze, edukacja, prawa kobiet oraz dodaje do nich silną emocję dobrego, obywatelskiego populizmu. Oburzonego na zawłaszczanie państwa przez polityczne grupy interesów, posłów i ich pociotków w spółkach skarbu państwa, na media publiczne zmienione w machinę propagandową jednej partii, domagającego się etycznego, przejrzystego państwa. To dobre, szlachetne afekty, w odpowiedzi na nie PO przedstawiło jednak rozwiązania o różnym stopniu sensowności. Przepis zabraniający posłom pracy w spółkach skarbu państwa nie jest głupi, choć problemem jest cała kultura zarządzania SSP, gdzie dobrze płatne posady traktowane bywają jako synekury dla zasłużonych politycznych działaczy lub ich rodzin. Pomysł prawa umożliwiającego odwołanie posła i senatora pewnie zadziała politycznie, ale merytorycznie budzi wątpliwości. Procedury odwoławcze wobec parlamentarzystów działają głównie w państwach opartych na jednomandatowych okręgach wyborczych. Tam wszystko jasne – okręg odwołuje posła, robi się wybory uzupełniające, wyborcy wybierają nowego. W naszym systemie odwołanie oznaczałoby najpewniej wejście następnego posła z listy – obywatele nie mieliby żadnego wpływu na to, kto zastąpi posła, i nie poczuliby się szczególnie upodmiotowieni. W systemie opartym na wielomandatowych okręgach wyborczych mechanizm mógłby zmienić się w narzędzie usuwania niewygodnych dla władzy posłów opozycji. Nietrudno wyobrazić sobie, że wyborcy okręgu, gdzie wygrywa PiS, mobilizują się, by odwołać kłopotliwą dla władzy miejscową posłankę lewicy. Zupełnie nietrafiony jest pomysł ustawy o likwidacji TVP Info – PO ma zbierać pod projektem podpisy. Dziś ta stacja to parodia misji mediów publicznych, ale informacja i publicystyka to jedno z czołowych zadań mediów publicznych, od polityków opozycji oczekuję nie zaorania mediów publicznych, ale wypracowania rozwiązań, które pozwolą im odgrywać swoją rolę w niezależny sposób, dostosowany do tego, jak mediów używa się w trzeciej dekadzie XXI wieku. Jak jeszcze konkretnie zmaterializuje się ten „macronowski zwrot” PO, mamy się dowiedzieć w następnych miesiącach. Spodziewam się miękkiego socjalno-liberalnego skrętu. Pewnie jakaś ostrożna opcja pro-choice, propozycje rozdziału Kościoła i państwa, większe niż w pierwszej kadencji Tuska skupienie na usługach publicznych, ale jednocześnie z wizerunkiem rynkowej partii, wierzącej w społeczeństwo obywatelskie i samorząd, nie w centralizację. Interesujące i być może znaczące na przyszłość było to, że Budka i Trzaskowski nie mówili prawie w ogóle o kłopotach przedsiębiorców, bardzo dużo za to o zapaści państwa i dostarczanych przez nie usług. Hołownia wymierza kobietom drugi policzek Ciekawe jest, że w tym pierwszym nowym otwarciu tego roku PO nie mówiła w zasadzie o polityce zagranicznej i Europie. Choć to jest obszar, gdzie po pięciu latach doskonale widać klęskę strategicznego projektu PiS i osamotnienie Polski. Polityka zagraniczna i europejska ciągle są sferą, w której widać kompetencyjną przewagę opozycji, a większość społeczeństwa pozostaje bardziej proeuropejska niż nasz obecny rząd. Mnie osobiście taka zmacronizowana PO podobałaby się bardziej niż ta spod znaku prezydenta Komorowskiego i posła Rasia. Jako opcja stanowiąca możliwość wyboru dla lewicowych wyborców sprawiłaby problemy Lewicy, ale jednocześnie zmusiłaby ją, by udoskonalić swoją ofertę i metody jej komunikowania – co dla wyborcy Lewicy będzie tylko korzystne. Pytanie tylko, czy w Polsce jest dość progresywno-mieszczańskiego elektoratu, by „polski macronizm” był w stanie wygrywać. Jeśli nie, skręt PO w tę stronę skończy się miesiącami klinczu z mówiącym do bardzo podobnego elektoratu Hołownią. Z pewnością PO z soboty mówiło do klasy średniej i mieszkańców miast. Nie widać było pomysłu, jak dla Koalicji 276 przejąć ludowych, socjalnych, pragmatycznych wyborców PiS. Być może faktycznie PO lepiej zrobi, jeśli zostawi to innym członom demokratycznej opozycji – jeśli jednak nikt nie zdoła ich odebrać PiS, o Koalicję 276, a nawet 231, łatwo nie będzie. Niemniej jednak, przy wszystkich krytycznych uwagach wobec sobotniego eventu PO jedno trzeba mu oddać: w końcu partia wyszła z inicjatywą. To ważne, że jakaś jest. 
39^Kto tu jest prezesem, czyli o co chodzi w farsie z Porozumieniem^Jakub Majmurek^5 lutego 2021^https://krytykapolityczna.pl/kraj/farsa-porozumienie-jaroslaw-gowin-komentarz-majmurek/^Oto partia z prezydium nieuznawanym przez sąd koleżeński i sądem koleżeńskim nieuznawanym przez prezydium. Z prezesem, którego mandat kwestionuje p.o. prezesa usunięty z partii przez jej zarząd. Jakie mogą być polityczne konsekwencje obecnego puczu w Porozumieniu i o co właściwie w nim chodzi? Wyjaśnia w komentarzu Jakub Majmurek. W pierwszej czterolatce PiS Porozumienie Jarosława Gowina było tym grzecznym, nudnym i pozbawionym większej sprawczości skrzydłem Zjednoczonej Prawicy. Gowinowcy próbowali bez większych sukcesów nadać pisowskiej rewolucji cywilizowaną, mieszczańską twarz i utrzymać resztki kontaktu z polityczną centroprawicą. A jak przychodziło co do czego, to „głosowali, ale się nie cieszyli”. Zmieniło się to po wyborach w 2019 roku. Porozumienie zaczęło coraz śmielej poczynać sobie w koalicji rządzącej. Kulminacją było zablokowanie przez Jarosława Gowina wyborów pocztowych w maju zeszłego roku. Lider Porozumienia musiał na chwilę opuścić rząd – gdzie jako przedstawicielka Porozumienia zastąpiła go Jadwiga Emilewicz – PiS wyraźnie próbował rozmontować mu partię. Gowin jednak ustał tę próbę i wrócił do rządu jako wicepremier, minister rozwoju, pracy i technologii. Nie cieszył się jednak zbyt długo tym stanowiskiem w spokoju – w Porozumieniu wybuchł bowiem pucz, i to taki, jakiego na polskiej prawicy nie oglądaliśmy już jakiś czas. Opozycja o dymisji Gowina: „Rząd zakiwał się przez głupi upór” Przypomnijmy pokrótce, co się stało. Najpierw sąd koleżeński, zdominowany przez zwolenników Adama Bielana, zawiesił w prawach członków Porozumienia dwóch stronników Jarosława Gowina z partyjnych władz. Prezydium partii, zdominowane przez gowinowców, jest jednak zdania, że sąd koleżeński w takim trybie i składzie nie miał prawa do zawieszenia nikogo. Sam za to przytłaczającą większością głosów podjął decyzję o zawieszeniu w prawach członka, a następnie usunięciu samego Bielana, a zaraz potem jego głównego stronnika, posła Kamila Bortniczuka. Bielan z kolei – i zdominowany przez jego ludzi sąd koleżeński – twierdzi, że prezydium nie tylko nie miało prawa podjąć takiej decyzji, ale też, że Jarosław Gowin… od 2018 nie jest faktycznie prezesem Porozumienia. Wtedy bowiem skończyła się kadencja Gowina, a na drugą – jak twierdzą bielanowcy – nie został wybrany prawidłowo. W tej sytuacji pełniącym obowiązki prezesa jest Szef Konwencji Krajowej. Tym zaś – tak się akurat przypadkiem złożyło – jest nie kto inny, tylko Adam Bielan. Mamy więc partię z prezydium nieuznawanym przez sąd koleżeński i sądem koleżeńskim nieuznawanym przez prezydium. Z prezesem, którego mandat kwestionuje p.o. prezesa usunięty z partii przez jej zarząd. By dopełnić obraz, jak podają media, w siedzibie Porozumienia zmieniono zamki – nie wiadomo, czy po to, by chronić ją przed stronnikami Bielana, czy Gowina. Koneserom kuriozów z politycznej historii III RP wszystko to przypomina burzliwe lata 90. Czasy, gdy jedna frakcja Konfederacji Polski Niepodległej nasyłała na drugą bojówkę uzbrojoną w kije i kastety. Gdy Janusz Korwin-Mikke przez dwa dni trwał w swoim gabinecie prezesa UPR, oblegany przez zwolenników skłóconej z nim grupy, dążącej do przejęcia władzy w partii. Korwin-Mikke miał – choć relacje są sprzeczne – wytrwać tę próbę, załatwiając potrzeby fizjologiczne do kwiatków doniczkowych. Jak widać, jakich formuł nie próbowano na polskiej prawicy, zawsze wychodził chaos, który swój najbardziej bujny wyraz znalazł w agonii Akcji Wyborczej Solidarność. Ta prawicowa koalicja w swoich ostatnich miesiącach istnienia przeżywała spektakularną serię rozpadów, frond i zmian sojuszów. Partie rozpadały się i łączyły, powstawały nowe, zmieniały się lojalności i alianse. W pewnym momencie nawet osoby zawodowo zajmujące się polityką gubiły się w kolejnych powstających na ciele AWS strukturach i w tym, kto z kim trzyma, kto kogo skąd wyrzucił i o co w tym wszystkim chodzi. Ostatecznie z Akcji wyłoniły się dwie nowe, znacznie sprawniejsze i lepiej zorganizowane siły – PO i PiS – a samo AWS nie przekroczyło progu w wyborach 2001. Marian Krzaklewski, lider „Solidarności” i całego przedsięwzięcia, o którym po 1997 roku pisano, jak dziś pisze się o Kaczyńskim, zszedł z politycznej scenie i nikt poza zawodowcami o nim specjalnie nie pamięta. Rozpad AWS miał głównie farsowy charakter – koalicja weszła w fazę schyłkową, było oczywiste, że w zbliżających się wyborach utraci władzę na rzecz SLD. Zamieszanie w Porozumieniu, jak obiektywnie zabawne by nie było, nie jest wyłącznie farsą, dotyczy przyszłości większości rządowej – i to rządu nieporównanie bardziej rewolucyjnego i szkodliwego niż ten profesora Buzka. Jakie mogą być polityczne konsekwencje obecnego puczu w Porozumieniu? O co, z punktu widzenia dynamiki Zjednoczonej Prawicy, w nim chodzi? Komentatorzy spekulują, że pucz Bielan organizuje za zgodą, jeśli nie po prostu na zlecenie, Kaczyńskiego. Ten miał bowiem nigdy nie wybaczyć Gowinowi „zdrady” w sprawie majowych wyborów. Od dawna słyszy się anonimowe wypowiedzi polityków, że na Gowina zapadł już wyrok Kaczyńskiego, że prędzej czy później nastąpi egzekucja, że lider Porozumienia jest jak renesansowa księżniczka, dla której uwarzono truciznę po tym, jak znów nie dostarczyła księciu następcy tronu. Być może akcja Bielana to wykonanie wyroku za zablokowanie wyborów kopertowych w maju 2020 i kolejna próba rozmontowania Gowinowi partii. Z drugiej strony, sam Bielan wprost mówi w mediach, że Gowin faktycznie zdradził Zjednoczoną Prawicę, knując przeciw niej z PSL i Hołownią. Lider Porozumienia miał grać na odwrócenie większości parlamentarnej i obsadzenie siebie w roli nowego premiera rządu technicznego. Co biorąc pod uwagę fakt, jak trudna byłaby koalicja od Bosaka do Zandberga z Gowinem na czele – nawet wspierająca tylko przejściowy rząd techniczny – nie wydaje się szczególnie prawdopodobnym scenariuszem. Jak dalej potoczy się ten spór? Obie strony zapowiadają walkę w sądach o swoje. Gowin o wyrzucenie Bielana i utrzymanie prezesury, Bielan o unieważnienie prezesury Gowina. Efektem będzie osłabienie Porozumienia i samego Gowina w układzie władzy Zjednoczonej Prawicy – gdy pali ci się w twojej własnej partii, nie masz szczególnie mocnej pozycji negocjacyjnej w koalicji. Jak wiemy, polityczny chaos to środowisko, w którym Jarosław Kaczyński kwitnie. Prezes uwielbia zarządzać przez kryzys, a polityczna pacyfikacja Gowina byłaby dla niego tyleż wypełnieniem pisowskiej racji stanu, co jak można sądzić, osobistą przyjemnością. Kaczyński nie musi nawet przejmować Porozumienia przy użyciu Bielana, by zrealizować swoje cele – wystarczy mu, że Gowin będzie miał partię sparaliżowaną sporem. Czasy się zmieniają, a Gowin zawsze jest ministrem Patrząc jeszcze inaczej, cała operacja łatwo może rozpaść się Kaczyńskiemu w rękach. Większość Zjednoczonej Prawicy w Sejmie to pięciu posłów. Jeśli konflikt wygra Bielan, to Gowin nie będzie mógł zostać w Porozumieniu. Gdyby za nim odeszło choć czterech posłów Porozumienia – a tylu może się zebrać – PiS będzie w poważnych kłopotach. Gowin nie będzie miał wtedy żadnego powodu, by faktycznie nie próbować się dogadywać z opozycją. Można się spodziewać, że w najbliższych dniach Kaczyński będzie szukał dodatkowych szabel, czy to wśród ewentualnych konserwatywnych rozłamowców z PO, przerażonych perspektywą Platformy pro-choice, czy posłów Kukiz’15. PiS zaczął już mówić o „sędziach pokoju” – obok JOW-ów drugim głównym projekcie populistycznego rockmana. Raz jeszcze widzimy, że stabilność Zjednoczonej Prawicy i kontrola Kaczyńskiego nad całym tym projektem wcale nie jest tak totalna, jak by się mogło wydawać wielu komentatorom zachwyconym rzekomą wszechwładzą „genialnego stratega”. Jednocześnie nie ma się co przesadnie cieszyć i ogłaszać końca PiS-u. Kaczyński ciągle ma potężne rezerwy, a i sama sytuacja w Porozumieniu może się mu jeszcze wygodnie ułożyć – z maksymalnie osłabionym, ale pozostającym jeszcze jakiś czas w koalicji Gowinem. Bo że Gowin w następnych wyborów nie zostanie wzięty na listy PiS i musi myśleć, co dalej, jest dziś niemal pewne. Oczywiście, ktoś naiwny mógłby spytać, czy w sytuacji pandemii i kryzysu rząd, klasa polityczna i komentatorzy powinni żyć niuansami interpretacji statusu partii z samodzielnym poparciem w granicach błędu statystycznego. Niestety, ciągle łapiący prawicę wirus AWS sprawia, że tak właśnie wygląda w Polsce polityka. 
40^Jak rozwiązać „większy problem” ministra Czarnka?^Piotr Wójcik^5 lutego 2021^https://krytykapolityczna.pl/kraj/jak-rozwiazac-wiekszy-problem-ministra-czarnka/^Nic dziwnego, że dziewczyny w Polsce nie garną się do uprawiania sportu. Najpierw będą musiały się użerać z rówieśnikami o miejsce na boisku, potem będą trenowane przez mężczyznę w sekcji, którą wszyscy traktują jak piąte koło u wozu, gdy się przebiją do sportu zawodowego, szefem ich federacji też będzie facet, a jeśli jakimś cudem wreszcie osiągną sukces, to ledwo wspomni się o nim pod koniec wiadomości sportowych. Minister edukacji Przemysław Czarnek, gdzie się nie obróci, tam wzbudza niemal powszechne oburzenie. No cóż, nikt nie kazał PiS-owi wstawić na stanowisko, na którym szczególnie liczy się delikatne podejście, gościa żywcem wyciągniętego z wesela z lat 90. Można się było spodziewać, że ten rubaszny człowiek, mający na koncie wypowiedzi kompromitujące w każdym cywilizowanym towarzystwie, będzie notorycznie wzbudzał kontrowersje, nawet przez przypadek. Egzegeza słów ministra Czarnka na temat rzekomej otyłości dziewczyn zaszła już tak daleko, że sam dla świętego spokoju obiecał, że podczas Wielkiego Postu zrzuci 5 kg. Życząc mu, żeby w Wielkanoc nie zaliczył błyskawicznego efektu jo-jo, warto najpierw dokładnie przyjrzeć się jego wypowiedzi. Czarnek na pytanie redaktorki Popek: „Jak na przykład chcecie poradzić sobie z otyłością?” odpowiedział, że wspólnie z rektorem warszawskiej AWF pracują nad poszerzeniem oferty sportowej dla uczniów w celu walki z nadwagą i wadami postawy. Kluczowe zdanie brzmiało tak: „Część tych zajęć już jest uruchomiona przez Ministerstwo Sportu, ale chcemy dołożyć jeszcze dodatkowe zajęcia, zwłaszcza skierowane do dziewcząt, bo tu jest większy problem, bo w tych zajęciach pozalekcyjnych częściej biorą udział chłopcy, a do dziewcząt chcemy skierować taki program szczególny, ale dobry dla wszystkich dzieci, dla całej młodzieży”. Jak widać, ten „większy problem” właściwie można rozumieć dwojako – jako większą otyłość wśród dziewczyn lub mniejszą frekwencję dziewczyn na zajęciach sportowych. Według ministra chodziło o to drugie, ale co miał wtedy w głowie, to wie tylko on sam. Jeśli faktycznie to drugie, to mógłby się też przy okazji zastanowić, dlaczego dziewczyny rzadziej niż chłopcy uczęszczają na SKS-y. Doszedłby wtedy do nieprzyjemnego wniosku, że kobiety w sporcie są po prostu niemile widziane. Przyjrzyjmy się najpierw kwestii wagi. Bez wątpienia problem otyłości wśród dzieci narasta w błyskawicznym tempie. Jeszcze w 1990 roku nadwagę lub otyłość miało 12 proc. polskich dzieci w wieku 5–9 lat, a w 2016 roku było to już niemal 30 proc. Jednak w znacznie większym stopniu kwestia dotyczy chłopców niż dziewczyn. Nadwaga to problem ponad jednej trzeciej chłopców i mniej niż jednej czwartej dziewczyn. I tak jest właściwie w każdym kraju – spośród członków OECD jedynie w Belgii i Kolumbii nadwaga w minimalnie większym stopniu dotyczyła dziewcząt. Co ciekawe, akurat w Polsce ta różnica jest zdecydowanie największa. W całym OECD nadwagę ma 30 proc. dziewczyn i 35 proc. chłopców w wieku 5–9 lat. Tak więc międzypłciowe różnice w nadwadze dzieci nad Wisłą są większe niż w OECD. Nadwaga dziewczyn w Polsce jest znacznie niższa od średniej OECD, za to nadwaga chłopców już wyraźnie wyższa. Przy tym jednak to dziewczyny w znacznie większym stopniu cierpią z powodu nadwyżkowych kilogramów. Chłopcy z nadwagą mają ponad 1,5 raza większe szanse na bycie wyszydzanym, natomiast dziewczyny aż ponad 2,5 razy. Inaczej mówiąc, wśród rówieśników otyli chłopcy są traktowani znacznie lepiej niż otyłe dziewczyny. Chłopiec może mieć nadwagę, dziewczyna już nie, to przecież nie przystoi. Żeby być uczciwym, to wcale nie jest problem jedynie Polski. We wszystkich krajach OECD bullying dotyczy w znacznie większym stopniu otyłych dziewcząt niż chłopców. Ale skoro to niesprawiedliwe traktowanie dziewcząt z nadwagą jest tak wyraźnym problemem na całym Zachodzie, to minister Czarnek mógłby na przyszłość być przynajmniej bardziej precyzyjny – bo delikatności od niego nie oczekuję. Faktem jest jednak, że dziewczyny rzadziej uprawiają sport niż chłopcy. Potwierdza to chociażby niedawny – z października 2020 – raport NIK dotyczący aktywności fizycznej dzieci i młodzieży. Według danych NIK zaledwie 15 proc. młodzieży w wieku 11–17 lat podejmuje zalecaną przez WHO aktywność fizyczną w wymiarze co najmniej 60 minut dziennie. W 2013 roku było to 21 proc., więc polska młodzież coraz mniej się rusza, pomimo podwojenia nakładów na publiczne programy dotyczące rozwoju aktywności fizycznej dzieci i młodzieży w latach 2016–2018. Kobieta w piłce nożnej jest traktowana przedmiotowo. Musi dobrze grać, ale jeszcze lepiej wyglądać Relacja odsetka dziewcząt podejmujących aktywność fizyczną w wymiarze zalecanym przez WHO w stosunku do odsetka chłopców wyniosła 70 proc., więc dziewczęta uprawiają sport o jedną trzecią rzadziej niż chłopcy. Równocześnie jednak był to jedyny wskaźnik dotyczący dzieci i młodzieży (z czterech) zawarty w Programie Rozwoju Sportu do 2020 roku, który się poprawił. W programie tym zakładano poziom 60 proc. No dobrze, ale dlaczego właściwie dziewczyny nie uprawiają sportu tak często jak chłopcy? Skoro rząd podwoił nakłady w dwa lata, a przepaść między nimi jest nadal tak znacząca, to najwyraźniej nie chodzi tylko o SKS-y w szkołach, tylko o znacznie szersze zjawisko. Mianowicie takie, że sport w Polsce (i zresztą nie tylko nad Wisłą) jest uważany za zajęcie męskie, dedykowane głównie dla chłopców. To młodzieżowe kluby męskie są traktowane priorytetowo i to w przypadku chłopaków potencjalna kariera sportowa jest traktowana poważnie, a nie jako dziecięce marzenia, które trzeba przeczekać. Kariera sportowa w przypadku chłopców jest rozważana jako poważna opcja, a w przypadku dziewczyn jako potencjalne zmarnowanie sobie życia. Dowodów na to jest całe mnóstwo. Dlaczego piłkarki zarabiają mniej niż piłkarze?  W 2019 roku Rzecznik Praw Obywatelskich zabrał głos w sprawie dyskryminacji żeńskiej drużyny piłkarskiej na Orliku OSiR-u na Mokotowie. Pojawił się tam spór o dostęp do obiektu między korzystającymi z niego drużynami. Wprowadzono więc parytet przyznający połowę jednostek treningowych dziewczynom. To oburzyło męskie drużyny, w związku z czym z tego pomysłu się wycofano, a dyrektor OSiR poprosił Urząd m.st. Warszawy o „rekomendacje dotyczące rozwiązania konfliktu”. Najbardziej postępowe miasto w Polsce zaproponowało więc regulamin, w którym nie zawarto żadnych działań antydyskryminacyjnych, a jedynie przeprowadzanie negocjacji, gdy więcej niż jedna drużyna zaklepie sobie ten sam termin. Według RPO takie działania były niewystarczające, by przynajmniej ograniczyć dysproporcje płciowe w młodzieżowym sporcie. Według danych, na które powołał się RPO, mężczyźni stanowią 75 proc. członków klubów sportowych. A przy tym aż 93 proc. zajęć organizowanych na Orlikach skierowanych jest do chłopców. Dyskryminacja kobiecych drużyn sportowych ma miejsce w całej Polsce. W 2014 roku doszło do konfliktu w sekcji rugby Lechii Gdańsk. Obie drużyny rugby Lechii były regularnymi mistrzami/mistrzyniami Polski. Oczywiście rugby to dyscyplina nad Wisłą zupełnie niszowa, jednak władze klubu postanowiły zlikwidować tylko sekcję żeńską. Zarząd przekonywał przy tym, że „zadecydowały kwestie sportowe, a nie płciowe”. To dlaczego w takim razie zlikwidowano tylko sekcję kobiet? Od 2014 roku drużyna kobiet nie jest więc już częścią klubu Lechia i występuje jako Biało-Zielone Ladies Gdańsk. Nie przeszkodziło jej to w zdobyciu kolejnych mistrzostw Polski. Przemilczane sukcesy polskich olimpijek W 2017 roku miasto Opole pominęło w dotacjach na upowszechnianie sportu wśród młodzieży żeński klub siatkarski AZS Uni Opole, grający wtedy w II lidze siatkówki kobiet (teraz gra już w I lidze, czyli drugiej klasie rozgrywkowej). Miasto tłumaczyło się, że pieniądze były ograniczone, a wsparło AZS Politechniki Opole, w którym też jest sekcja żeńska. Problem w tym, że w klubie z politechniki siatkowa sekcja żeńska ma charakter jedynie rekreacyjny i nie ma drużyn młodzieżowych, a wyczynowa jest tylko drużyna męska. Tymczasem AZS Uni Opole to klub poważny, z bardzo dużą sekcją młodzieżową. Po awansie do I ligi Uni Opole jest już całkiem szczodrze dotowane przez miasto – w 2019 roku otrzymało pół miliona złotych. Najwyraźniej ten żeński klub musiał się najpierw wykazać – męskie zwykle nie muszą. Oczywiście na całym świecie przed kobietami stawiane są bariery w dostępie do sportu młodzieżowego, rekreacyjnego i zawodowego. Drużyny żeńskie traktowane są po macoszemu i udostępnia się im obiekty, gdy już się faceci wystarczająco wybiegają. W mało którym kraju te dysproporcje są tak wyraźne jak w Polsce. Według unijnego raportu Równość mężczyzn i kobiet w sporcie” na stanowiskach decyzyjnych w polskich federacjach sportowych zasiada całe 3 proc. kobiet. Dało nam to dumne, ostatnie miejsce w UE. Przeciętnie odsetek kobiet na ważnych stanowiskach w krajowych federacjach to 14 proc., a w sześciu państwach przekroczył 20 proc. Za to jedynie w Szwecji odsetek ten przebił granicę strefy równowagi płci – wyniósł 43 proc. Także w pozostałych obszarach kobiety są skrajnie niedoreprezentowane. Według danych Komisji Sportu Kobiet przy PKOl zaledwie 10 proc. trenerów i instruktorów sportowych to kobiety – w całej UE odsetek kobiet wśród trenerów sportowych szacuje się na 20–30 proc. Wśród sędziów sportowych jedynie nieco ponad jedna piąta to kobiety. Według badania Urszuli Kluczyńskiej, która przeanalizowała wiadomości sportowe w TVP, TVN i Polsacie, aż 93 proc. czasu antenowego było poświęcone sportom męskim, 4 proc. wydarzeniom „neutralnym”, a jedynie 3 proc. sportom żeńskim. Reasumując, nic dziwnego, że dziewczyny w Polsce nie garną się do uprawiania sportu. Zwyczajnie nie widzą tam dla siebie miejsca. Najpierw będą musiały się użerać z rówieśnikami o miejsce na boisku, potem będą trenowane przez mężczyznę w sekcji, którą wszyscy traktują jak piąte koło u wozu, gdy się przebiją do sportu zawodowego, szefem ich federacji też będzie facet, a jeśli jakimś cudem wreszcie osiągną sukces, to ledwo wspomni się o nim pod koniec wiadomości sportowych. Tak, wiem, Iga Świątek wygrała właśnie Roland Garros. Niestety nie wystarczyło jej to do zdobycia nagrody Polskiego Sportowca Roku 2020, którym został nasz Jan Pa… przepraszam, Robert Lewandowski. Oczywiście są Polki, które osiągnęły wielki sukces w sporcie. Bariery mają to do siebie, że da się je przebić. Tylko że potrzeba do tego niezwykłej determinacji, której wiele zdolnych dziewczyn zwyczajnie nie ma. I której mężczyźni nie potrzebują. 
41^Korpo zawiniło, Unię powiesili^Piotr Wójcik^5 lutego 2021^https://krytykapolityczna.pl/kraj/piotr-wojcik-nacjonalizm-szczepionkowy-nam-sie-nie-oplaca/^Szczepionkowy nacjonalizm w Europie skutkowałby podobnymi nierównościami w dostępie do szczepionki na Starym Kontynencie, jakie panują pod tym względem na całym świecie. Naprawdę ktoś uważa, że konkurując z innymi państwami, Polska wyszłaby na tym lepiej? Pfizer ograniczył dostawy szczepionek do UE, co skutkuje znacznym spowolnieniem akcji szczepień w krajach Wspólnoty. Także Polska nie szczepi tak szybko, jak by mogła. Według słów ministra Michała Dworczyka wszystkie dawki szczepionek planowane do 31 marca zostały już rozdysponowane i nie ma ani wolnych dawek, ani terminów. Oficjalnie Pfizer zamierza zwiększyć produkcję szczepionki, ale wcześniej musi przeorganizować jej produkcję, co oczywiście potrwa. Co gorsza, także AstraZeneca zapowiedziała zmniejszenie tempa dostaw swojego preparatu do UE – co miałoby oznaczać spadek liczby otrzymanych szczepionek o 60 proc., przynajmniej w pierwszych „rzutach”. Choć ostatnie doniesienia mówią, że AstraZeneca jednak postara się przyspieszyć swoje dostawy, to niesmak i niepewność pozostały. Te kłopoty ze szczepionkami, które przewidywano już zresztą w grudniu, stały się okazją do tradycyjnej, rytualnej krytyki europejskich instytucji. Unia, względnie Komisja Europejska, miała źle negocjować z korporacjami, zbyt wolno, a zresztą zawsze jak się do czegoś zabiera, to robi to w żółwim tempie. Państwa narodowe zrobiłyby to lepiej, wystarczy zerknąć na Izrael, jak sobie dobrze radzi. Nacjonalizm szczepionkowy ma być skuteczniejszy niż szczepionkowy solidaryzm. I owszem, nacjonalizm ma to do siebie, że kilka krajów faktycznie może na nim wygrać, tylko oznacza to dużo większą grupę państw po stronie przegranych. Nacjonalizm jest bowiem zero-jedynkowy – ja wygrywam, ty przegrywasz, lub odwrotnie. To samo dotyczy nacjonalizmu szczepionkowego. Faktycznie, jeśli spojrzymy na grupę krajów o największej wyszczepialności przeciw COVID-19 na świecie, to w ścisłej czołówce trudno znaleźć państwa unijne. 3 lutego niekwestionowanym liderem był Izrael, w którym liczba podanych dawek odpowiadała 59 proc. obywateli. Zjednoczone Emiraty Arabskie dotarły ze szczepionką do jednej trzeciej mieszkańców, a Wielka Brytania do 15 proc. Bahrajn i USA zdążyły do tego czasu zaszczepić co dziesiątego obywatela. Pomijając więc Maltę (7 proc.), która jest malutka i otrzymała nieproporcjonalnie dużą liczbę dawek w pierwszych dostawach, z państw unijnych najlepiej radzi sobie Dania, w której liczba podanych dawek odpowiadała 5 proc. społeczeństwa. W większości pozostałych państw unijnych było to zaledwie 2–4 proc. mieszkańców – w Polsce dokładnie 3,25 proc, czyli więcej niż w Niemczech. Plasowało nas to w górnej połówce dla Unii, ale bliżej środka stawki. Fatalnie radzi sobie za to Holandia – 1,6 proc. – a zupełnie katastrofalnie Bułgaria – 0,66 proc. Koniec pandemii? Szczepionkowy nacjonalizm może to uniemożliwić Pierwsze, co jednak rzuca się w oczy, to duże różnice w wyszczepialności pomiędzy krajami unijnymi. Jeśli Dania potrafiła zaszczepić proporcjonalnie dwa razy więcej ludzi niż Francja, a Polska dwa razy więcej niż Holandia, to znaczy, że jakieś błędy musiały zostać popełnione na szczeblu państw narodowych. Hołubionych, dodajmy, przez zwolenników szczepionkowego nacjonalizmu. No i tak faktycznie było: przykładowo Holandia nie przygotowała na czas łańcucha dostaw zapewniającego temperaturę -70 stopni Celsjusza. Obstawiła bowiem, że jako pierwsze dostępne będą preparaty AstraZeneca, które nie są oparte na mRNA, a więc nie potrzebują tak niskiej temperatury przechowywania. Holendrzy się na tym przejechali, bo AstraZeneca warunkową zgodę w UE dostała dopiero 29 stycznia – znacznie później niż preparaty Pfizera i Moderny. Z tych właśnie błędów na początku roku tłumaczył się sam premier Mark Rutte – obecnie już tylko p.o. premiera. Sofia także bardzo ograniczyła zamówienia preparatów mRNA, ponieważ szczepionki AstraZeneca są nieporównywalnie tańsze. Warto nadmienić, że Bułgaria jest zdecydowanie najbiedniejszym krajem UE, więc i cena w jej przypadku gra szczególnie dużą rolę. Z kolei francuska polityka szczepień jest krytykowana przez wszystkich, z prezydentem Macronem włącznie. „Mistrzyni restrykcji, złoty medal w atestach, ostatnia w rozwiązaniach” – pisano na początku stycznia w „Le Figaro”. Jednym z zarzutów wysuwanych wobec UE jest zbyt wolne tempo dopuszczania poszczególnych preparatów do użytku w Europie. Faktycznie, UE miała w tej kwestii zwykle około 20-dniowe opóźnienie względem Wielkiej Brytanii i USA. MHRA dopuściła szczepionkę Pfizera na rynek brytyjski już 2 grudnia, a Europejska Agencja Leków – na teren UE – dopiero 21 grudnia. Szczepionka Moderny została dopuszczona do obrotu w USA 19 grudnia, a w UE dopiero 6 stycznia. Największe opóźnienie w Europie zanotował preparat AstraZeneca, już z końcem grudnia dopuszczony warunkowo do obrotu w Wielkiej Brytanii. Tymczasem akceptację EMA, też zresztą warunkową, szczepionka „oksfordzka” otrzymała dokładnie miesiąc później. Pytanie tylko, czy ta „niepotrzebna zwłoka” to na pewno powinien być zarzut wobec EMA. Czy nie lepiej poczekać trzy tygodnie, żeby lepiej przebadać zupełnie nowy produkt medyczny przed dopuszczeniem go do obrotu? Przecież te opóźnienia nie wynikały z lenistwa pracowników EMA, tylko z problemów koncernów z dostarczeniem przekonującej dokumentacji. Już w grudniu EMA zapowiedziała poślizg akceptacji dla szczepionki AstraZeneca, gdyż firma nie dostarczyła wszystkich danych. Ich produkt miał zresztą bardzo niezadowalające wyniki skuteczności w przypadku osób powyżej 65. roku życia i długo nie było wiadomo, czy w ogóle będzie rekomendowany seniorom. Z kolei według „Politico” szczepionka Pfizera została błyskawicznie dopuszczona do obrotu w Wielkiej Brytanii, ponieważ MHRA wydała pozwolenie, opierając się jedynie na wynikach trzeciej fazy badań. Oczywiście po fakcie możemy stwierdzić, że szybkie i bezproblemowe przyklepywanie kolejnych szczepionek jak na razie sprawdza się lepiej – Wielka Brytania była wobec producentów dosyć pobłażliwa i teraz ma dużą liczbę zaszczepionych. Ale czy przed faktem taka strategia rzeczywiście wydawała się rozsądniejsza? Może lepiej dokładnie ocenić nowy preparat, którym chce się zaszczepić większość kontynentu, niż kupować kota w worku? Ktoś mógłby powiedzieć, że w ciągu tych trzech–czterech tygodni umrze mnóstwo ludzi. Ewentualne dopuszczenie do obrotu groźnego dla zdrowia preparatu mogłoby jednak skutkować równie dużą liczbą zgonów lub komplikacji innego rodzaju. A już na pewno wybuchem ogólnej nieufności wobec szczepień, która już teraz, np. we Francji, jest bardzo wysoka. W takiej sytuacji nacjonaliści szczepionkowi i krytycy UE krzyczeliby „o Jezu, Jezu, unijni eurokraci na pasku Sorosa i Gatesa chcą nas szczepić niesprawdzonym bublem!”. Co skutkowałoby fiaskiem akcji szczepień już na samym początku. Tajemnicą sukcesu liderów szczepień na COVID-19 jest cena, po jakiej zapewnili sobie oni preparaty. Przykładowo Izrael za szczepionkę Pfizera zapłacił 47 dolarów od osoby, czyli ok. 23,5 dolara za dawkę szczepionki. USA wynegocjowały kwotę 19,5 dolara, za to UE – zaledwie 14,7 dolara od dawki. Szczepionka AstraZeneca będzie kosztować UE 2,2 dolara od dawki, Wielką Brytanię 3 dolary, a USA – 4 dolary. W przypadku szczepionki Moderny USA otrzymały z kolei spory rabat – zapłacą po 15 dolarów, a UE 3 dolary drożej – ale trzeba pamiętać, że szczepionka tej firmy została niemal w całości sfinansowana przez amerykańskie agendy rządowe. Sama BARDA (odpowiednik słynnej DARPA, tylko że w Departamencie Zdrowia) dotowała Modernę kwotą miliarda dolarów. Nic więc dziwnego, że w początkowych miesiącach dystrybucji preparatu prywatni producenci wolą ograniczać dostawy do tych odbiorców, którzy zapłacą im mniej – kapitalista kieruje się zyskiem, co chyba nie jest zaskakujące. Tu można wyciągnąć kolejny zarzut wobec UE – zamiast negocjować cenę, trzeba było zapłacić, ile chcieli, ale naciskać na terminy. Tylko znów – czy taka strategia była na pewno racjonalna przed faktem? Przecież państwa UE różnią się poziomem rozwoju znacznie bardziej niż poszczególne stany w USA. Wynegocjowanie wysokich stawek mogłoby zatem sprawić, że większość szczepionek trafiłaby wcześniej na zachód kontynentu, bo wschód wolałby poczekać na tańsze preparaty. Co zresztą potwierdza przypadek Bułgarii. Niskie stawki są dostosowane do UE jako całości, a nie do możliwości najbogatszych krajów – na tym polega solidarność. Poza tym, gdyby UE płaciła za szczepionki więcej niż USA czy Wielka Brytania, obecni malkontenci przekonywaliby, że „jak zawsze przepłacamy” oraz „finansujemy zyski koncernów farmaceutycznych”. Jeśli Europejczycy powinni do kogoś kierować pretensje, to właśnie do europejskich koncernów farmaceutycznych, które jak na razie zaliczają poślizg za poślizgiem. Moderna to szczepionka amerykańska, sfinansowana z amerykańskich środków publicznych. Preparat AstraZeneca, która współpracowała z Uniwersytetem Oksfordzkim, to analogiczny produkt brytyjski. Choć preparat Pfizera został wymyślony przez niemiecki BioNTech, to w USA realizowana jest większość produkcji i to amerykańska spółka zapewnia zdecydowaną większość finansowania oraz odpowiada za proces produkcyjny i logistyczny. Nic dziwnego, że preparaty te błyskawicznie dopuszczono do użytku w krajach ich producentów i teraz ci sami producenci traktują te państwa priorytetowo. Izraelska „wzorcowa” akcja szczepień wyklucza niemal 5 milionów Palestyńczyków Europa liczyła za to na dwie inne szczepionki, ale obie mają znaczne opóźnienia. Jeśli chodzi o francuskiego giganta Sanofi, to mówi się wręcz o jego kompromitacji, gdyż szczepionka będzie miała… roczny poślizg. Z kolei niemiecki CureVac dopiero w tym półroczu ogłosi wyniki badań klinicznych, zresztą już zapowiedział, że może mieć problem z produkcją, bo nigdy nie wytwarzał niczego na tak masową skalę – prawdopodobnie pomoże mu w tym niemiecki Bayer. Niestety, europejskie koncerny farmaceutyczne pokazały słabość względem anglosaskich konkurentów. Fakt, że niemiecki BioNTech znalazł partnera do rozwoju swojej koncepcji szczepionki po drugiej stronie oceanu, tylko tę smutną prawdę potwierdza. Tylko w takim razie solidarny model zakupów ma tym większy sens – skoro musimy ściągać szczepionki od producentów spoza UE (choć część z nich jest produkowana w Europie), to chyba lepiej to robić wspólnie. Można zrozumieć głosy za nacjonalizmem szczepionkowym ze strony Francuzów lub Niemców. Oni faktycznie mieliby szanse zdobyć szczepionki samodzielnie w szybszym tempie niż obecnie. Dla kraju takiego jak Polska, którego PKB liczony według kursu rynkowego jest kilkukrotnie niższy od Niemiec, solidarny model zakupu szczepionek jest bez wątpienia optymalnym rozwiązaniem. Nie mówiąc już o najbiedniejszych i/lub najmniejszych krajach UE, takich jak Łotwa, Bułgaria czy Słowacja. Przecież Izrael, Wielka Brytania, USA czy państwa arabskie to niejedyne „państwa narodowe”, które samodzielnie kupują szczepionki. Gdybyśmy działali w tym zakresie samotnie, to nasze efekty szczepień byłyby raczej bliższe Meksykowi (0,5 proc. zaszczepionych) lub Brazylii (1 proc.). Poza tym Europejczycy i tak należą do grona szczęściarzy, którzy mają bardzo szeroki dostęp do szczepionek w porównaniu z krajami rozwijającymi się – przykładowo Indonezja jak dotąd zaszczepiła 0,25 proc. obywateli. Szczepionkowy nacjonalizm w Europie skutkowałby podobnymi nierównościami w dostępie do szczepionki na kontynencie, jakie panują pod tym względem na całym świecie. Naprawdę ktoś uważa, że konkurując z innymi państwami, Polska wyszłaby na tym lepiej? 
42^Bendyk: A jeśli końca pandemii nie będzie?^Edwin Bendyk^4 lutego 2021^https://krytykapolityczna.pl/kraj/pandemia-koronawirusa-zostanie-na-dlugo-bendyk/^Wiele wskazuje na to, że pandemia nie zakończy się prędko. Dlatego coraz ważniejszy staje się nie biologiczny, ale społeczny koniec kryzysu: moment, kiedy nauczymy się żyć z tym zagrożeniem. Zbliża się trzecia fala. Niestety, nie chodzi o Alvina Tofflera i jego słynne wizje, tylko o koronawirusa. Przed nami, i to już w marcu, trzecia fala zachorowań – ostrzegają naukowcy. Ponure wieści można przeczytać w „Dzienniku Gazecie Prawnej”. Dziennikarze odwołują się do wyników modelowania matematycznego uznanego ośrodka – Interdyscyplinarnego Centrum Modelowania Uniwersytetu Warszawskiego. Z analiz wynika, że otwarcie szkół dla najmłodszych spowolniło spadek zakażeń, co w żaden sposób nie zaskakuje. Uczeni uwzględnili także w modelach obecność nowych wariantów wirusa o innych charakterystykach zakaźności. Co by nie robić, trzecia fala przed nami. Premier Morawiecki co prawda „ma nadzieję i przesłanki, że jesteśmy bliżej końca pandemii”. Bendyk: Koronawirus obnażył słabości nowoczesnych państw. Oddajemy więc wolność Lewiatanowi Szef rządu jest ostrożniejszy niż w ubiegłym roku, kiedy widział wypłaszczenie krzywej zachorowań. Nadal jednak jego nadzieje wydają się na wyrost, a działania zupełnie nieadekwatne do tego, co wynika choćby z modeli ICM. W mediach zagranicznych zaczynają pojawiać się pytania: a jeśli końca pandemii nie będzie? Wątek podjął niedawno francuski tygodnik „Marianne”, amerykański dziennik „Washington Post” idzie podobnym tropem, posiłkując się niepokojącymi doniesieniami z Brazylii. W Manaus, gdzie mieszkańcy powinni byli osiągnąć zbiorową odporność (76 proc. populacji miała przeciwciała w już październiku), nowy wariant koronawirusa, niewiele sobie robiąc z tego faktu, przyniósł ponure śmiertelne żniwo w styczniu tego roku. Przypadek Manaus analizuje magazyn naukowy „The Lancet”, wskazując cztery możliwe hipotezy. Pierwsza, najprostsza i w sumie najbardziej optymistyczna – mieszkańcy miasta nie osiągnęli odporności zbiorowej, źle oceniono poziom wcześniejszych zakażeń. Kolejne już nie uspokajają, bo wskazują, że odporność po pierwszym zakażeniu mogła już zacząć zanikać oraz że nowe warianty wirusa są „odporne” na odporność z wcześniejszych zakażeń. Na wyjaśnienie trzeba pewno jeszcze poczekać, a koronawirus, jak widać, nie próżnuje i robi swoje. Czekając więc na trzecią falę, ale nie nowoczesności, tylko pandemii, warto sięgnąć po znakomitą książkę Nicholasa Christakisa Apollo’s Arrow. Christakis zajmuje się od lat tym, co robią uczeni ze wspomnianego ICM UW – bada sieci społeczne (nie mylić ze społecznościowymi) i wiedzę z tych badań aplikuje do analizy zjawisk epidemicznych. Znaczną część książki wypełnia analiza (bardzo już historyczna) początku pandemii i tego wszystkiego, co o rozprzestrzenianiu się wirusów wiemy na podstawie wcześniejszych epidemii oraz dzięki zastosowaniu nowych metod analizy matematycznej. Christakis patrzy też w przyszłość (książkę kończył pisać w połowie ubiegłego roku) i stwierdza zasadniczy fakt: koronawirus z nami zostanie; będzie endemicznym czynnikiem występującym w naszym środowisku. To spostrzeżenie potwierdzili eksperci Światowej Organizacji Zdrowia na podsumowaniu roku. Pytanie tylko, co z tym wirusem będzie się działo, jak będzie się zmieniał – czy będzie stawał się łagodniejszy, czy przeciwnie? Obecnie mamy powody do obaw, że koronawirus zmienia się w nieprzyjemny sposób – przykład Manaus to niepokojąca ilustracja, choć wymaga jeszcze głębszych wyjaśnień. Oczywiście, nikt nie liczył na życzliwość wirusa. Stąd poszukiwanie szczepionek – to kolejny sposób kontrolowania epidemii. Znowu: podobnie jak z odpornością zbiorową skuteczność szczepionek wobec kolejnych wariantów jest ciągle nieznana. I będzie nieznana ze względu na nieprzewidywalność ewolucji koronawirusa. Christakis zauważa, że wolniej, ale też nieuchronnie, ludzie będą dostosowywać się biologicznie do patogenu, i podsumowuje: „W końcu osiągniemy więc odporność populacyjną albo patogen po kolejnych mutacjach stanie się mniej zabójczy lub też (chociaż potrwa to bardzo długo) ludzie nabędą wrodzonej odporności. Tak będzie wyglądać biologiczny koniec tej historii”. Christakis zajmuje się także społecznym wymiarem epidemii i zauważa, że każda pandemia jest nie tylko zjawiskiem biologicznym, ale i społecznym. Niemniej więc ważny od biologicznego zakończenia kryzysu jest jego koniec społeczny. Czyli moment, kiedy nauczymy się żyć z zagrożeniem i je znormalizujemy poprzez różne praktyki, zachowania i normy społeczne. Innymi słowy: powrotu do dawnej normalności nie ma, trzeba wypracować nową normalność, której aspektem będzie być może stała obecność maseczek, dystansowanie społeczne, okresowe wyłączanie pewnych form aktywności: gastronomii, rozrywki itd. Ale zmienić się mogą też normy dotyczące ochrony życia i jego wartości. Czytajcie Bendyka teraz. Za kilkanaście lat będzie już na wszystko za późno Znowu Christakis – w kontekście amerykańskich zmagań z COVID-19: „Naszą reakcję na pandemię można oglądać z perspektywy opisanych przez psychiatrę Elisabeth Kübler-Ross pięciu etapów radzenia sobie ze świadomością nieuchronnej śmierci. Z początku Amerykanie zareagowali zaprzeczeniem i gniewem, nieco później przyszedł czas na targowanie się i depresję, a końcową społeczną fazą pandemii będzie akceptacja”. Wiele wskazuje, że biologiczny koniec pandemii szybko nie nadejdzie. Warto z tą myślą się oswajać, by jak najszybciej podjąć realną pracę nad społecznym zakończeniem obecnego kryzysu. ** Tekst pochodzi z bloga Edwina Bendyka Antymatrix. Przedruk za zgodą autora. 
43^Reforma MSZ według PiS: Ręczne sterowanie, nowy feudalizm i nowe BMW^Adam Traczyk^4 lutego 2021^https://krytykapolityczna.pl/kraj/ustawa-sluzba-zagraniczna-pis/^PiS próbuje błyskawicznie przeforsować reformę ustawy o służbie zagranicznej. „Niektóre rozwiązania funkcjonujące obecnie w służbie zagranicznej wywodzą się jeszcze z czasów PRL”, argumentuje rząd Morawieckiego. Na razie ustawa utknęła w Senacie, gdzie większość ma opozycja. Komisja Spraw Zagranicznych i Unii Europejskiej opowiedziała się we wtorek za odrzuceniem ustawy w całości. Nie złożono poprawek do dokumentu, bo senatorowie uznali, że ustawa PiS „nie jest do poprawienia”. Komentarz Adama Traczyka. Ministerstwo Spraw Zagranicznych znalazło się na celowniku Prawa i Sprawiedliwości zaraz po przejęciu władzy w roku 2015. Prestiżowa instytucja, która miała być jednocześnie gniazdem komunistycznych złogów, byłych agentów SB i ich wychowanków, „POstkomuny”, ludzi Cimoszewicza, Geremka i Sikorskiego, nie mogła przecież pozostać nietknięta przez „dobrą zmianę”. Do reformowania MSZ PiS zabrał się w jedyny znany sobie sposób: „czerwone kadry dyplomacji” mieli zastąpić ludzie zaufani, z właściwymi życiorysami albo przynajmniej tacy, którzy mimo życiorysów gorszych wkupili się w łaski nowej władzy. Pierwszym dekomunizatorem został Witold Waszczykowski. Jarosławowi Kaczyńskiemu mógł się wydawać idealnym kandydatem: MSZ znał od podszewki, od zawsze zdradzał niechęć do tych dyplomatów, którzy kariery zaczynali w PRL, i był na dodatek „ofiarą” Włodzimierza Cimoszewicza, który w atmosferze skandalu odwołał go w 2002 roku ze stanowiska ambasadora RP w Teheranie. O czym śni Waszczykowski Na pierwszy rzut oka wszystko szło zgodnie z planem. Minister robił dużo hałasu, a media pisały o czystkach w MSZ. Z posadami pożegnało się szybko kilku ambasadorów kojarzonych z poprzednią władzą – Tomasz Arabski (ambasador w Madrycie i były szef kancelarii Donalda Tuska), Jaromir Sokołowski (ambasador w Bernie i były podsekretarz stanu w kancelarii Bronisława Komorowskiego), Marcin Bosacki (ambasador w Ottawie i były rzecznik MSZ za Radka Sikorskiego) czy Katarzyna Pełczyńska-Nałęcz (ambasadorka w Moskwie i była wiceminister). Dobiegła też końca kadencję Ryszarda Schnepfa (ambasador w Waszyngtonie, a wcześniej w Montevideo, San José i Madrycie), a Marek Prawda (ambasador przy UE, a wcześniej w Sztokholmie i Berlinie) został odwołany kilka miesięcy przed zwyczajowym terminem. W rzeczywistości jednak Waszczykowski zwalniał niewielu, a jego roszady personalne – poza tzw. zaciągiem profesorskim – przypominały bardziej mieszanie w garze tej samej zupy niż wymianę składników. Nie uszło to uwadze prezesa Kaczyńskiego, który na kongresie PiS w połowie 2017 roku upominał Waszczykowskiego: „Panie ministrze, kłaniam się panu, ale złogów jest tam u pana dużo i trzeba to zmieniać”. Niedługo później TVP Info pisało o „nikłej zmianie”, wskazując, że w ciągu roku liczba byłych pracowników i współpracowników komunistycznych służb w dyplomacji spadła zaledwie z 90 do 66, i to głównie z powodu osiągnięcia przez nich wieku emerytalnego. Co przesądziło o opieszałości Waszczykowskiego w czyszczeniu tzw. Gmachu przy warszawskiej al. Szucha? Być może lojalność środowiskowa. Waszczykowski rozpoczął pracę w MSZ jeszcze w 1992 roku i przeszedł wszystkie szczeble dyplomatycznej kariery. Być może też świadomość, że zbyt szybka wymiana kadr wybiłaby polskiej dyplomacji zęby. W każdym razie prezes Kaczyński wraz ze zmianą Beaty Szydło na Mateusza Morawieckiego na stanowisku premiera postanowił także zainstalować w ministerstwie nową miotłę – profesora Jacka Czaputowicza. Czaputowicz, w latach 80. działacz podziemnej organizacji „Wolność i pokój”, miał mieć mniej skrupułów, ale i on więcej mówił, niż robił. Przykłady? Pod koniec 2018 roku wyrażał radość z powodu faktu, że wśród ambasadorów nie ma już współpracowników komunistycznych służb. Problem w tym, że ostatni znany mi przypadek odwołania ambasadora z powodu zatajenia kontaktów z SB miał miejsce… dekadę temu, gdy rządziła jeszcze Platforma. Jeśli zatem PiS usunął z funkcji jakiegoś ambasadora esbeka lub tajnego współpracownika, to zapomniał ten fakt nagłośnić. Oczywiście został jeszcze Andrzej Przyłębski, mąż Julii Przyłębskiej, wybranej przez PiS na stanowisko prezeski Trybunału Konstytucyjnego. Jej małżonek w 1979 roku podpisał zobowiązanie do współpracy i został zarejestrowany jako TW Wolfgang. Jak wszyscy doskonale wiemy, ujawnienie tego faktu kariery mu jednak nie złamało. Czaputowicz chwalił się także spadkiem liczby byłych współpracowników SB w MSZ. Jaka w tym zasługa ministra? Żadna. Po prostu odchodzili oni na emeryturę. Dopiero podpisana 31 grudnia 2018 roku przez prezydenta Dudę ustawa umożliwiła przyśpieszenie „dekomunizacji” i zwolnienie ostatnich kilkudziesięciu osób z przeszłością w służbach specjalnych PRL, w tym w wywiadzie. W tym gronie faktycznie znalazło się kilku byłych ambasadorów (ale i szyfrantów). Dodajmy, że w całym MSZ pracuje około 5 tysięcy osób, „dekomunizacja” objęła więc około 1 proc. pracowników ministerstwa. Absurdalnie na tym tle brzmiały przechwałki ministra Czaputowicza, że w trzy lata od wyborów wymieniono prawie wszystkich ambasadorów i dyrektorów departamentów. Co do faktów, minister oczywiście miał rację, ale było to przede wszystkim efektem tradycyjnej rotacji, a nie głębokich czystek. Aby się o tym przekonać, wystarczy prześledzić biogramy przytłaczającej większości naszych ambasadorów. I tu dochodzimy wreszcie do nowej ustawy o służbie zagranicznej. Jaki jest jej cel? Na pierwszy rzut oka trudno powiedzieć. Nie chodzi o przeprowadzenie czystki, bo nie ma już specjalnie czego ani kogo czyścić. Piwnice gmachu przy Szucha nie są wcale pełne niechcianych byłych ambasadorów, a ta garstka, która jeszcze została, i tak zaraz osiągnie wiek emerytalny. Inni, którzy z punktu widzenia PiS powinni byli odejść, już odeszli. Z kolei ci, którzy dalej pełnią służbę, najwyraźniej zostali przez nowe władze zaakceptowani, skoro nie spadli z rotacyjnej karuzeli. Zresztą nie ma wcale potrzeby przeprowadzania czystki. Nie jest bowiem tak, żeby kolejka po ambasadorskie zaszczyty była przesadnie długa i trzeba było robić miejsce dla masy chętnych kandydatów. Wprost przeciwnie – PiS od początku swoich rządów ma problemy ze znalezieniem kandydatów do objęcia nawet prestiżowych placówek. Natomiast przykład posła Konrada Głębockiego, który zamienił ul. Wiejską w Warszawie na ambasadorską willę w Rzymie, aby już po kilku tygodniach się z Wiecznego Miasta ewakuować, musi być przestrogą dla wszystkich, którzy liczą, że wyjazd na placówkę to wakacje. Problemem nie jest także kwestia „politycznych” nominacji ambasadorskich. Niezależnie, czy ambasador wywodził się z MSZ, czy spoza niego, decyzja o nominacji zawsze miała charakter polityczny i trudno sobie wyobrazić, żeby mogło być inaczej. W końcu zapadała ona w trójkącie minister spraw zagranicznych – premier – prezydent. Czy chodzi może więc o to, aby otworzyć MSZ na świeżą, ale niekoniecznie ambasadorską krew? W końcu rząd i opozycja podsuwają właśnie taką interpretację – choć czynią to innymi słowami. Wiceszef MSZ Paweł Jabłoński mówi o „nowych ścieżkach kariery” dla osób, które nie ukończyły aplikacji dyplomatycznej, i o otwarciu MSZ, a poseł KO Paweł Zalewski „o nowych kadrach, nowej elicie PiS-u”. Ale znowu pudło. Zgodnie z kontrolą NIK przeprowadzoną w 2013 roku aż 737 z 1662 ówczesnych dyplomatów otrzymało stopnie dyplomatyczne w tzw. szczególnie uzasadnionych przypadkach. To znaczy tyle, że wyjechali oni na placówkę bez konieczności spełnienia ustawowych wymogów, tj. odbycia aplikacji, złożenia egzaminu, znajomości co najmniej dwóch języków obcych oraz posiadania tytułu magistra. Wśród tych osób byli zarówno pracownicy MSZ zatrudnieni na podstawie otwartych konkursów, jak i osoby, które do dyplomacji przyszły bezpośrednio z think tanków, uniwersytetów czy mediów. Co to znaczy? Że mianowicie absolwentów uczelni Rydzyka albo dyplomatołków bez znajomości języków PiS może rozesłać po świecie już na mocy ustawy z… 2001 roku. Nie potrzebuje do tego żadnej nowelizacji. Ba! Nowa ustawa zaostrza nawet kryteria, bo do nadania stopnia dyplomatycznego poza ambasadorskim będzie teraz w każdym przypadku konieczne wyższe wykształcenie. Co ciekawe, ambasadorów nie będzie też dotyczył wymóg posiadania tylko polskiego obywatelstwa – w końcu utrudniłoby to życie Annie Marii Anders, naszej obecnej ambasadorki w Rzymie, która obywatelstwa ma aż trzy. Ogarnięcia sensu nowej ustawy nie ułatwia kierownictwo MSZ, które albo nie orientuje się we własnym projekcie i w istniejących ramach prawnych, w których przyszło im pełnić funkcje, albo celowo dezinformuje. W jednym z wywiadów minister Zbigniew Rau stwierdził bowiem, że za jej sprawą „ambasador będzie spoza środowiska wybierającego karierę w służbie dyplomatycznej”. Innymi słowy: zawodowy dyplomata nie mógłby dostąpić zaszczytu wejścia na zawodowy szczyt. To tak, jakby zawodowy piłkarz został ustawowo pozbawiony możliwości wygrania Ligi Mistrzów. Brzmi kuriozalnie? Owszem. I pewnie dlatego takiego zapisu w ustawie nie ma. Wspomniany wcześniej wiceminister Jabłoński na falach Radia Maryja mówił z kolei: „W resorcie mamy kilkaset osób ze znakomitymi kwalifikacjami, świetnym doświadczeniem zawodowym, którzy nie mają stopnia dyplomatycznego i musiałyby się zgłosić na aplikację dyplomatyczną. Dlatego wprowadzamy nową ścieżkę, która jest przeznaczona dla ludzi z doświadczeniem w innych urzędach czy organizacjach pozarządowych”. Pan wiceminister najwyraźniej próbuje tu wyważyć otwarte drzwi, bo – jak już wiemy – taka ścieżka istnieje i MSZ, także za czasów PiS, bez skrępowania z niej korzysta. Trudno uwierzyć, że wiceminister Jabłoński, choć pełni swoją misję niewiele ponad rok i nie ma żadnego doświadczenia dyplomatycznego, tego nie wie. W końcu ostatnio dyplomatą MSZ zrobił nawet „Polaka z Plymouth”, sztucznie podtrzymywanego przy życiu po śmierci mózgowej. Od poczęcia aż po zgon, czyli pycha władzy Po co więc ta cała zasłona dymna? Wydaje się, że tylko po to, aby wzmocnić mechanizmy ręcznego sterowania opartego na nieformalnych wpływach politycznych oraz przykręcić śrubę szeregowym dyplomatom, pogłębiając w ten sposób feudalny system zarządzania w MSZ. Weźmy rozdział traktujący o kierownikach placówek. W teorii funkcję tę – zgodnie z oczekiwaniami i podstawowymi zasadami logiki – ma pełnić w dalszym ciągu ambasador. Problem w tym, że za gospodarowanie mieniem i przestrzeganie dyscypliny finansów publicznych ma już odpowiadać wskazany przez dyrektora generalnego służby zagranicznej zastępca ambasadora. Rozumiem stanowisko Witolda Jurasza, który na łamach Onetu argumentował, że to dobre rozwiązanie, gdyż ambasador nie powinien być obarczony obowiązkiem kontrolowania każdego rachunku. Ale wyobraźmy sobie teraz dwie sytuacje: 1) Ambasador chce zorganizować uroczysty raut, na którym w nieformalnej atmosferze planuje omówić z innymi ambasadorami ważne z punktu widzenia polskich interesów sprawy. Jego zastępca odmawia mu jednak udostępnienia koniecznych na to środków finansowych. 2) Ambasador domaga się od swojego zastępcy, grożąc mu zwolnieniem z pracy, aby wykorzystać służbowy samochód niezgodnie z przeznaczeniem. Pojazd w efekcie ulega zniszczeniu. Stworzono więc system, w który wbudowany jest nieustanny konflikt kompetencji i odpowiedzialności – zarówno na placówkach, jak i w centrali. O tym, kto w nim postawi na swoim, zadecyduje nie hierarchia służbowa i oficjalna procedura, lecz zakulisowa gra o wpływy. Ambasador z plecami politycznymi może pod groźbą odwołania wymuszać na zastępcy określone działania i to jego obarczać za nie odpowiedzialnością. Jeśli to jednak zastępca ma silnego patrona, będzie mógł paraliżować pracę ambasadora lub uczynić z niego paprotkę, a nawet marionetkę. Namiastkę tego, jak może wyglądać „zarządzanie” dyplomacją tego rodzaju, pokazał konflikt obecnego dyrektora generalnego Andrzeja Papierza, szarej eminencji „Gmachu” i zaufanego człowieka koordynatora służb i ministra spraw wewnętrznych Mariusza Kamińskiego, z byłym ambasadorem w Japonii Jackiem Izydorczykiem. W efekcie Izydorczyk jeszcze przed formalnym odwołaniem przez prezydenta został przez centralę de facto pozbawiony możliwości wykonywania swojej funkcji. Wrażenie stanu chaosu, w którym jedyną walutą będzie polityczne umocowanie, potęguje utworzenie nowego stanowiska Szefa Służby Zagranicznej, który przejmie część kompetencji dyrektora generalnego w MSZ. SSZ wejdzie też w skład nowo utworzonego Konwentu Służby Zagranicznej. To ciało, którego członkami będą też minister oraz przedstawiciele premiera i prezydenta, ma opiniować kandydatów na ambasadorów. Nowa ustawa „legalizuje” więc stan, w którym MSZ jest zwierzyną rozszarpywaną przez inne ośrodki władzy i koterie. Zejdźmy teraz na poziom szeregowych dyplomatów. Od nich nowa ustawa wymaga ślepego niemal poddaństwa polanego patriarchalnym sosem à la Ordo Iuris, z którego wywodzi się wiceminister Jabłoński. Stopień dyplomatyczny będzie mogła bowiem uzyskać jedynie osoba „wykazująca gotowość do podjęcia zadań w dowolnej placówce zagranicznej RP, w dowolnym kraju i w dowolnym czasie”, do tego tworzy się też kategorię placówek, na które wyjazd następuje bez członków ich rodzin. Aby skuteczniej egzekwować te zapisy, wprowadza się sankcje finansowe w postaci obniżenia dodatku po dwukrotnej odmowie przyjęcia stanowiska na placówce zagranicznej. Nie podoba ci się, że kierownictwo MSZ chce cię rozdzielić z partnerem lub partnerką i małym dzieckiem, wysyłając na placówkę w strefie wojny? Dostaniesz po kieszeni. Ustawa przewiduje jeszcze inny bat na niepokornych: tajemnicę dyplomatyczną, której ujawnienie ma skutkować wyrzuceniem z pracy. Oczywiście, praca w dyplomacji wymaga dyskrecji. Ale nowa kategoria tajemnicy jest tak nieostra i mętna, że podciągnąć można pod nią w zasadzie wszystko, co według władzy mogłoby „szkodzić polityce zagranicznej Rzeczypospolitej Polskiej i naruszać jej wizerunek międzynarodowy”. Efekt takiego zapisu byłby dwojaki: wprowadzenie zamordystycznego narzędzia dyscyplinującego oraz groźba ograniczenia obywatelom dostępu do informacji publicznej. Kierownictwo resortu chce mieć jednak większą kontrolę nie tylko nad karierami dyplomatów, ale także nad ich życiem prywatnym. Małżonek członka służby zagranicznej ma móc podjąć pracę za granicą tylko po uzyskaniu zgody szefa służby zagranicznej. Obecnie taki zapis dotyczy tylko – ze zrozumiałych względów – małżonków ambasadorów i konsulów na kierowniczych stanowiskach. Mimo katastrofy demograficznej MSZ chce także najwyraźniej zniechęcić dyplomatów do posiadania dzieci. Będzie można ich bowiem odwołać z placówki w wypadku nieobecności w pracy dłuższej niż trzy miesiące. Nietrudno zgadnąć, że zapis ten dotyczy przede wszystkim kobiet w okresie ciąży i urlopu macierzyńskiego, co bez wątpienia ma charakter dyskryminujący i zniechęcający kobiety do podjęcia pracy w dyplomacji. Żeby nie było wątpliwości: MSZ przed 2015 rokiem nie działał idealnie, a polska dyplomacja obrosła wieloma patologiami. Aż do teraz PiS dołożył do tych wypaczeń „tylko” marginalizację MSZ w strukturach władzy, ideologizację polityki zagranicznej i kilka mocno wątpliwych nominacji ambasadorskich. Ogólny szkielet i ciągłość instytucjonalna zostały jednak zachowane. Teraz najwyraźniej postanowiono pod płaszczykiem rozwiązywania nieistniejących problemów dokonać głębszych zmian, które nie tyle zakonserwują istniejące bolączki, ale znacząco je pogłębią. Chaos instytucjonalny, jaki wprowadza nowa ustawa, grozi tym, że MSZ stanie się instytucją systemowo niezdolną do realizacji swoich podstawowych funkcji. Samo ministerstwo zostanie zredukowane do roli folwarku, na którym kilku panów nieustannie spiera się o to, do czyjego spichlerza trafi najwięcej zboża i kogo dopuścić do koryta. A skoro jest i folwark, to muszą być i chłopi pańszczyźniani. Taką rolę przewidziano dla szeregowych dyplomatów, zwykle pasjonatów, zapaleńców i państwowców, których państwo PiS, zamiast docenić, chce urobić zgodnie z zasadą mierny, bierny, ale wierny. 
44^Wtargnięcie na teren trybunału to żaden radykalizm. Radykałem jest tu władza^Mateusz Kowalik^3 lutego 2021^https://krytykapolityczna.pl/kraj/mateusz-kowalik-wtargniecie-na-teren-trybunalu-nieposluszenstwo-obywatelskie-aborcja/^Troje aktywistów dostało się na teren Trybunału Konstytucyjnego. Na drzwiach jego siedziby przybili plakat z napisem „Wczoraj Argentyna, jutro Polska. Legalna aborcja”, odpalili race, po czym spokojnie pozwolili zatrzymać się policji. − To był akt obywatelskiego nieposłuszeństwa. I nadszedł moment, kiedy trzeba to robić, bo prawo dyskryminuje połowę społeczeństwa − tłumaczą. W środę 27 stycznia Trybunał Konstytucyjny opublikował obszerne uzasadnienie do wyroku z 22 października 2020 roku, w którym orzekł, że wykonywanie aborcji w przypadku ciężkich wad płodu jest niezgodne z ustawą zasadniczą. Parę godzin później opublikowany został również sam wyrok. W całym kraju odbyły się spontaniczne protesty − pierwsze jeszcze w środę, kolejne w czwartek. Właśnie wtedy, podczas demonstracji w al. Szucha w Warszawie, troje aktywistów przeskoczyło płot okalający siedzibę trybunału. Klementyna Suchanow i Przemek Siewior podbiegli do drzwi wejściowych siedziby TK i przybili na nich plakat z napisem „Wczoraj Argentyna, jutro Polska. Legalna aborcja”. Odpalili race. W tym czasie taki sam plakat demonstrującym za płotem i kordonem policjantów prezentował Łukasz Stanek. Klementyna Suchanow jest jedną z liderek Ogólnopolskiego Strajku Kobiet, Stanek i Siewior to aktywiści klimatyczni działający w Extinction Rebellion. Na podwórze okalające siedzibę TK weszli także policjanci. − Spodziewaliśmy się tego i nie stawialiśmy oporu – relacjonuje nam Przemek Siewior. − Tym bardziej zaskakująca była reakcja policjantów: jeden z nich wykręcił mi rękę i prowadził tak, że głowę miałem pół metra nad ziemią. Zakuli nas w kajdanki. Mnie i Klementynę z przodu, Łukasza z tyłu − opowiada. Od poczęcia aż po zgon, czyli pycha władzy Wszyscy troje odmawiali podania swoich danych, dopóki funkcjonariusze nie przedstawią im przyczyny zatrzymania. A jak wynika z relacji Stanka i Siewiora, z tym funkcjonariusze mieli problem. − Najpierw nie mogli się zdecydować, czy to, co zrobiliśmy, to wykroczenie, czy przestępstwo. Po jakimś czasie poinformowali jednak, że chodzi o zniszczenie mienia. W końcu dodali, że naruszyliśmy mir domowy – mówi Stanek. Wszystkich troje funkcjonariusze przewieźli na komendę przy ul. Żytniej na Woli, ale po chwili z powrotem zapakowali do radiowozów. Suchanow została zawieziona na komendę do oddalonego o 50 km Mińska Mazowieckiego. Stanek, wciąż z dłońmi skutymi z tyłu, i Siewior, skuty z przodu, trafili do Grodziska Mazowieckiego. − O naszych prawach poinformowali nas szczątkowo jeszcze na Żytniej, ale musieliśmy te prawa sobie wyszarpywać. Wielokrotnie domagaliśmy się kontaktu z adwokatami, ale dopiero po drodze do komendy w Grodzisku Mazowieckim funkcjonariusze pozwolili nam zadzwonić do prawników − opowiada Stanek. Przed demonstracją każde z nich zapisało na przedramieniu antyrepresyjny numer do kolektywu Szpila, który zrzesza prawniczki i prawników nieodpłatnie pomagających osobom zatrzymanym w antyrządowych demonstracjach. W reakcji na ich telefon do Grodziska pojechało troje adwokatów. Dopiero tam przedstawiono im na piśmie przyczyny zatrzymania. W protokole znalazły się art. 193 Kodeksu karnego, który mówi m.in. o wdzieraniu się na ogrodzony teren, oraz art. 288 o zniszczeniu mienia. Do tego zastosowano art. 57, który występkom nadaje charakter chuligański i pozwala zastosować surowsze kary. Za wejście na podwórze TK i przybicie plakatów do jego drzwi podczas czwartkowego protestu aktywistom grozi kara grzywny, ograniczenia lub pozbawienia wolności do pięciu lat. Zarzutów jednak nie usłyszeli od razu. Noc spędzili w celi komisariatu w Grodzisku. W piątek po południu zostali przewiezieni na śródmiejską komendę przy ul. Wilczej. Dopiero tam dowiedzieli się, co im grozi. Następnie trafili do położonej nieopodal prokuratury, gdzie dowiedzieli się, że zostają objęci środkiem zapobiegawczym – raz w tygodniu mają się meldować na komendzie przy Wilczej. Stanek: − Mamy też zakaz zbliżania się do trybunału na mniej niż sto metrów. Taki sam zakaz wydano wobec Klementyny Suchanow. Liderka OSK została zatrzymana na noc w mińskim komisariacie. W piątek przedstawiono jej te same zarzuty co Stankowi i Siewiorowi. Suchanow też ma się meldować raz w tygodniu na Wilczej. W czwartek stołeczni policjanci kursowali nie tylko do Mińska i Grodziska. Podczas protestów funkcjonariusze zatrzymali 14 osób, które przewieźli także do Legionowa, Nowego Dworu Mazowieckiego, Piaseczna, Pruszkowa i Wołomina. Dzień później Sylwester Marczak, rzecznik Komendy Stołecznej Policji, tłumaczył „Gazecie Wyborczej”, że osoby te popełniły czyn zabroniony, a transportowanie ich poza miasto było konieczne ze względów logistycznych, bo „jednostki warszawskie są w znacznym stopniu obciążone pracą ze względu na bezpośrednie zaangażowanie w zabezpieczenia zgromadzeń”. Tłumaczenia te nie mają pokrycia w rzeczywistości. Dyrektor Krajowego Mechanizmu Prewencji Tortur informował, że stołeczne komendy wcale nie były całkowicie obłożone. Podobne wnioski płynęły z badań KMPT przeprowadzonych w październiku i listopadzie. W czterech zbadanych terminach, kiedy w Warszawie odbywały się manifestacje, a zatrzymanych uczestników protestów wywożono poza stolicę, obłożenie miejsc w stołecznych komendach wynosiło między 25 a 80 proc. Najdalszym komisariatem, w którym znaleźli się protestujący, jest ten w Ostrołęce, 120 km od Warszawy. Osoby wywożone poza miejsce zamieszkania są najczęściej wypuszczane po tym, jak funkcjonariusze wykonają czynności. Nocą zostają same w obcym mieście. Dlaczego policja uporczywie stosuje takie środki? Karolina Gierdal, adwokatka Kampanii Przeciw Homofobii i kolektywu Szpila, przypuszcza, że przyczyny mogą być co najmniej trzy. − Po pierwsze, żeby zapobiec demonstracjom solidarnościowym pod komisariatami. Po drugie, policja chce utrudnić adwokatom dotarcie do zatrzymanych. Standardowo powinni oni trafić na komisariat przypisany terenowi, na którym doszło do zatrzymania. A jak ich tam nie ma, to musimy dzwonić po komendach lub stosować inne metody poszukiwań. Trudno też nie traktować tego jako dodatkowej formy represji. Bo ciężko dotrzeć do domu w środku nocy z nieznanego miasta. Również dla pełnomocnika jazda do Nowego Dworu Mazowieckiego to pewne utrudnienie. Poradnik demonstrantki Gierdal przypomina, że rozwożenie zatrzymanych po innych miastach stołeczna policja zastosowała po raz pierwszy na taką skalę po proteście, który towarzyszył zatrzymaniu Margot w sierpniu zeszłego roku. Do praktyki tej powróciła po 22 października. − Funkcjonariusze nie zawsze tak postępują i ciężko to przewidzieć. To, czy danego dnia demonstranci będą zatrzymywani, czy nie, zależy w naszej ocenie od taktyki przyjętej przez policję, a nie od zachowania demonstrantów. Jak mówi adwokatka, demonstranci skarżą się, że funkcjonariusze nie informują o faktycznych i prawnych podstawach zatrzymania. Odmawiają kontaktu z adwokatami albo zniechęcają do niego. Nadużywają też kajdanek. − To działanie nastawione wyłącznie na represje, upokorzenie i zastraszenie. Na szczęście ludzie są bardzo zorganizowani i mają coraz większą świadomość przysługujących im praw. I dzwonią do nas w razie problemów. Tak jak zadzwonili Łukasz Stanek i Przemek Siewior. Aktywiści opowiadają, że przeskakując przez płot przy Trybunale Konstytucyjnym, byli gotowi na to, że policja ich zatrzyma. − To był akt obywatelskiego nieposłuszeństwa. I nadszedł moment, kiedy trzeba to robić, bo prawo dyskryminuje połowę społeczeństwa. Mamy prawo, które krzywdzi, i wobec takiej zmiany przyzwoici ludzie muszą mówić: nie – tłumaczy Stanek. Siewior dodaje: − Rządzący traktują przepisy i konstytucję nie jako wspólnotową umowę, ale jako instrument utrzymywania władzy. Przypominamy im, że przekroczyli granicę i że nie zgadzamy się na to. Karolina Gierdal tłumaczy, że przy podejmowaniu interwencji członkowie kolektywu Szpila nie oceniają formy protestu. Nie jest zatem istotne, czy osoba została zatrzymana za działania w ramach obywatelskiego nieposłuszeństwa, które polegają na łamaniu prawa i gotowości poniesienia za to konsekwencji. − Kolektyw czerpie źródła ideologiczne z przekonań lewicowych, feministycznych, queerowych i anarchistycznych. To oznacza, że w przypadku takich protestów działamy. Jako adwokatka nie pytam, na czym polegał protest danej osoby, tylko zapewniam jej najlepszą możliwą obronę. Nie rozdrabniamy się, jak w przypadku protestów z czwartku, czy ktoś był przed trybunałem, czy za bramą, nie deliberujemy, czy zasługuje na pomoc prawną, czy nie. Obstawiamy protesty m.in. Strajku Kobiet i poświęcamy swoje noce, bo łączą nas wartości i sprawa. Zinn: Naszym problemem jest obywatelskie posłuszeństwo − Gdyby ktoś chciał mówić, że wejście na teren trybunału i wbicie kilku gwoździ w drzwi jego siedziby to radykalizm, to chciałabym zwrócić jego uwagę na działania władzy. Decyzja pseudotrybunału jest drastycznym łamaniem praw człowieka i spowoduje wiele szkód społecznych. Gołym okiem widać, kto tutaj jest radykałem – tłumaczy Kinga Dunin, socjolożka i publicystka. – To tak, jakby porównywać kogoś, kto ukradł milion, z głodnym, który ściągnął ze sklepowej półki bochenek chleba. Dunin wyjaśnia, że prawo nie jest ostatecznym wyznacznikiem tego, co właściwe. Jeśli prawo jest złe, to możemy się z nim nie godzić. − Niektórzy nie obawiają się tego robić i powinniśmy być im za to wdzięczni. Ludzie boją się represji, pobić czy kar pieniężnych. Chciałabym, żeby nie musieli obawiać się również pouczeń legalistów z naszej strony. Zwłaszcza kiedy prawne umocowanie działań władzy i policji jest mocno wątpliwe. Dunin mówi, że międzynarodowe dokumenty gwarantują nam szereg praw człowieka i obywatela, które nie mogą być zniesione krajowymi uregulowaniami. − Dlatego mamy prawo nie godzić się ze złym prawem, a tym bardziej bezprawiem – mówi socjolożka. Do aktów nieposłuszeństwa obywatelskiego w zeszłym tygodniu wezwała lekarzy Marta Lempart, jedna z liderek Ogólnopolskiego Strajku Kobiet. W wywiadzie dla „Gazety Wyborczej” pytała, czy w Polsce znajdą się lekarze, którzy będą wykonywać aborcję pomimo opublikowania orzeczenia TK. „Jeśli się odważą, to na pewno będą ścigani z mocy prawa karnego” − mówiła liderka OSK. − Jednak aborcja w przypadku wad płodu jest zabiegiem objętym procedurami, wymagającym zaangażowania personelu medycznego i sprzętu. Nie wystarczy decyzja jednego lekarza. 
45^Robert Biedroń: Wiosna, ach, to ty^Robert Biedroń^3 lutego 2021^https://krytykapolityczna.pl/kraj/robert-biedron-wiosna-ach-to-ty/^Wiosna obchodzi właśnie drugie urodziny. Na pytania: „gdzie się podziała Wiosna?” i „ile jest dziś Wiosny w polskiej polityce?” odpowiada jej twórca, Robert Biedroń. „Gdzie jest Wiosna?” Gdy jestem gościem programów publicystycznych, od czasu do czasu słyszę to pytanie. Oczywiście traktuję to jako zwyczajową dziennikarską prowokację, która ma urozmaicić program. Wiosna obchodzi właśnie drugie urodziny. A że urodziny są często czasem podsumowań, postanowiłem sam takie podsumowanie zrobić. No więc gdzie się podziała Wiosna? Ile jest dziś Wiosny w polskiej polityce? Pamiętam, gdy krótko po naszej inauguracji na Torwarze powiedziałem w jednym z programów radiowych, że jesteśmy za wyeliminowaniem węgla z polskiej energetyki do 2035 roku. Przełamaliśmy w ten sposób pewne tabu. Rozpętała się burza. Politycy i dziennikarze zarzucali nam, że to dyletanctwo i populizm. Podobnie mówiono zresztą o innych naszych postulatach dotyczących walki z katastrofą klimatyczną i smogiem. A dziś? Dziś te postulaty są na ustach wszystkich. Powtarzają je politycy Platformy Obywatelskiej, ugrupowanie Szymona Hołowni i PSL. Nawet PiS przebąkuje coś o potrzebie dekarbonizacji. Maciejewska: Głos mają dzieci i ryby, a nie lobby węglowe Tak samo było z innymi naszymi propozycjami. Rozdział Kościoła od państwa? Mówili nam, że to utopia. A dziś nawet najbardziej gorliwy katolik wśród polityków robi z tego główny punkt swojego programu. Równość małżeńska i prawa osób LGBT+? Większość na opozycji woli nadal kluczyć w tej sprawie, ale mało kto odważy się powiedzieć, że nie jest przynajmniej za związkami partnerskimi. Kolejna sprawa to sprzeciwianie się „kompromisowi” aborcyjnemu i walka o dostęp do legalnej aborcji na żądanie do 12. tygodnia. Jeszcze dwa lata temu byliśmy nazywani radykałami. Dziś mówi o tym głośno cały kraj. To wokół kwestii aborcji gromadzi się największy obecnie opór społeczny przeciwko partii rządzącej, a badania pokazują, że już dwie trzecie Polek i Polaków popiera postulat prawa do przerywania ciąży do 12. tygodnia. Wiosna okazała się więc ugrupowaniem, które postawiło tamę „prawicyzacji” polskiej opozycji. Okazaliśmy się głosem, który pcha debatę po demokratycznej stronie ku postępowym wartościom. Oczywiście olbrzymie zasługi mają tu organizacje i ruchy społeczne, które o te sprawy walczyły od wielu lat. Sam wywodzę się z tego środowiska – zakładałem Kampanię Przeciw Homofobii, organizowałem protesty i dobijałem się do drzwi polityków. Powstanie Wiosny wprowadziło jednak do mainstreamu wiele tematów, o których inni politycy nigdy nie odważyli się mówić. Na mówieniu się zresztą nie skończyło. Odkąd jesteśmy w Sejmie, w ramach Lewicy składamy konkretne projekty ustaw, często we współpracy z organizacjami społecznymi. Złożyliśmy m.in. projekt ustawy legalizującej aborcję do 12. tygodnia, ustawę o równości małżeńskiej i projekty likwidujące przywileje Kościoła. A skoro już przy ruchach społecznych jesteśmy – jestem dumny z ludzi, których wprowadziliśmy do polityki. Na listy Wiosny nie rekrutowaliśmy z rozbudowanych struktur zawodowych działaczy. Nie budowaliśmy też partii ze zużytych twarzy podkradzionych innym ugrupowaniom. Do Sejmu, Senatu i Parlamentu Europejskiego wprowadziliśmy często politycznych debiutantów, którzy dali się wcześniej poznać jako lokalni aktywiści ruchów miejskich, obywatelskich czy kobiecych. Takimi osobami są m.in. Katarzyna Kotula, Monika Falej, Anita Kucharska-Dziedzic czy Agnieszka Dziemianowicz-Bąk. Naszą drużynę uzupełniły bardziej doświadczone i zasłużone w „walkach ulicznych” osoby, takie jak Wanda Nowicka czy Joanna Scheuring-Wielgus. Swoją drogą powyższa lista pokazuje, że bardzo poważnie potraktowaliśmy hasło „kobiety do polityki”. Dwie trzecie spośród parlamentarzystek/ów Wiosny to kobiety. Rząd PiS dba, żeby jego ludzie mieli wstęgi do przecinania Wiem, że wiele tych osób zostanie tu na długo, a w przyszłości będą rozdawać karty. Przewietrzyliśmy polską politykę, która przestała być domeną wyłącznie smutnych starszych panów, którzy całe życie trudnili się jedynie przemawianiem z mównicy. Następne pokolenia czekają już na swoją kolej. Bo jednym z sukcesów Wiosny było też zaangażowanie młodych w politykę. Mamy jedną z największych i z pewnością najaktywniejszych młodzieżówek w Polsce. Młoda Lewica to nie wylęgarnia asystentów dla posłów. To niezależna organizacja odpowiedzialna za setki akcji społecznych w całym kraju. Ale chodzi też o szerszy proces. Dotąd młodych potrafiła zmobilizować tylko skrajna prawica. Wiosna jako pierwsza ten monopol przełamała, przekonując do siebie ogromną liczbę najmłodszych. Oczywiście nie wszyscy z nami zostali. Ale wiele z nich pozostało przy politycznym aktywizmie, tworząc np. Młodzieżowy Strajk Klimatyczny czy inne organizacje. Kulminacją były ostatnie wybory, w których frekwencja wśród najmłodszych dorównała tej wśród najstarszych. Po raz pierwszy w historii. Oczywiście to element szerszego procesu społecznego. Jesteśmy dumni, że dołożyliśmy w nim ważną cegiełkę. No i wreszcie – koalicja Lewicy. Wbrew oczekiwaniom wielu, bo my, lewica, mamy raczej długą tradycję dzielenia się niż łączenia. Na szczęście wszyscy poszliśmy po rozum do głowy i się udało. Stworzyliśmy wspólnie lewicową koalicję, która stała się trzecią siłą w parlamencie. SLD i Razem istniało już wcześniej i miało swoich wiernych wyborców, ale to Wiosna była brakującym elementem, który pozwolił otworzyć się na nowe elektoraty i stworzyć liczące się ugrupowanie. Stworzyliśmy lewicę szeroką – socjalną i światopoglądową, dużych miast i małych miasteczek. Niedługo dalszy ciąg konsolidacji. Latem, jeśli pandemia pozwoli, Wiosna i SLD połączą się w jedną partię pod nazwą Nowa Lewica (nasze delegacje w Parlamencie Europejskim już się połączyły). Nowa Lewica będzie podzielona na dwie frakcje i na każdym poziomie rządzona przez równą liczbę przedstawicieli – 50 proc. z SLD i 50 proc. z Wiosny, łącznie ze współprzewodnictwem partii. Co więc myślę, gdy podsumowuję sobie dwa lata pracy Wiosny? Myślę, że na pewno popełniliśmy błędy. Ale wiem też, że błędów nie popełnia tylko ten, kto nic nie robi. Nauczyliśmy się, że wszystkie laury nie zawsze zbierają pierwsi i najodważniejsi. Wiośnie udało się stworzyć pęknięcie w konserwatywnym monolicie dyskursu publicznego. I będziemy to pęknięcie sukcesywnie poszerzać. Dziś najważniejszym wyzwaniem dla Lewicy, ale i innych stronnictw demokratycznych jest pokonanie PiS-u oraz powstrzymanie demolki społecznej i instytucjonalnej, której codziennie dopuszcza się partia rządząca. Wiemy już, że „zjednoczona opozycja” to absurdalny pomysł, który ułatwi dalsze wygrywanie PiS-owi. Pokazują to zarówno wyniki wyborów, jak i wszystkie możliwe badania społeczne. Ale w tych warunkach opozycja nadal musi współpracować. I cieszę się, że dzięki Wiośnie będziemy tych płaszczyzn porozumienia szukać po stronie postępowej, a nie konserwatywnej. To wielkie wyzwanie może być też dla Wiosny szansą. Po latach dominacji neoliberalnej polityki PO i brunatnej polityki PiS być może to właśnie w Wiośnie urodzi się projekt nowej Polski, postpandemicznej i postpisowskiej V RP. ** Robert Biedroń – jeden z liderów Lewicy, przewodniczący Wiosny, poseł do Parlamentu Europejskiego z okręgu warszawskiego. 
46^Bez mokradeł nie ma życia, za to są kopalnie^Paulina Januszewska^2 lutego 2021^https://krytykapolityczna.pl/kraj/januszewska-bez-mokradel-nie-ma-zycia-za-to-sa-kopalnie/^Dziś obchodzimy Światowy Dzień Mokradeł, ale w Polsce nie ma czego świętować, bo najcenniejszym w kraju bagnom Poleskiego Parku Narodowego – będącym częścią tzw. europejskiej Amazonii – grozi całkowita dewastacja. Powód? Australijska spółka chce zbudować tam kopalnię węgla.  Przyrodnicze bogactwo Poleskiego Parku Narodowego jest nie do przecenienia. Można tu spotkać wiele okazów roślin i zwierząt, w tym unikatowych, jak wodniczka – najrzadziej występujący w Europie ptak wędrowny. Aby zrozumieć, w jak trudnym położeniu znajduje się wodniczka, wyobraźmy sobie, że zsumowany ciężar wszystkich obecnie żyjących na świecie, lecz zagrożonych wyginięciem osobników tego gatunku wynosi zaledwie tonę, a więc mniej więcej tyle, ile przeciętnie ważą dwie krowy. Na szczęście część, a dokładniej 4 proc., populacji wodniczek mieszka w chronionym lubelskim rezerwacie, gdzie w ciągu ostatnich lat ich stado zdołało się powiększyć. Wydawałoby się, że przyszłość dziobatych wędrowców maluje się w jasnych barwach. Nic bardziej mylnego. „Dziś planuje się takie inwestycje, które będą skutkowały zdegradowaniem ich siedlisk, czyli jednego z najcenniejszych terenów w skali Polski i Europy, a z punktu widzenia zagrożonych gatunków – również świata” – tak o smutnym losie wodniczek i innych organizmów tworzących faunę i florę Polesia Zachodniego mówił podczas zorganizowanej przez Centrum Ochrony Mokradeł (CMok) konferencji prasowej prof. Uniwersytetu Przyrodniczego w Lublinie, Grzegorz Grzywaczewski. Naukowiec i członek Rady Poleskiego Parku Narodowego od lat apeluje o ochronę „przyrodniczego Wawelu wschodniej Polski” przed niszczycielskimi zakusami węglowych potentatów. W przededniu tegorocznego Światowego Dnia Terenów Podmokłych prof. Grzywaczewski w gronie naukowców i aktywistów opowiedział na wirtualnym spotkaniu z dziennikarzami o tym, że jedna z firm wydobywających węgiel od 2013 roku stara się o przyznanie koncesji na eksploatację złoża „Sawin” w sąsiedztwie Poleskiego Parku Narodowego. Mowa o grupie Global Mineral Prospects wchodzącej w skład australijskiej Balamary, która planuje rozbudowę Lubelskiego Zagłębia Węglowego. Projekt ten zakłada, że ze złoża o powierzchni 137 km kw. będzie można wydobyć ok. 290 mln ton węgla. Obsługująca ten proces kopalnia miałaby funkcjonować przez ponad 50 lat. Tymczasem świat nauki przestrzega przed katastrofą klimatyczną i podkreśla, że w celu uniknięcia najbardziej katastrofalnych skutków zmian klimatu wszystkie kraje UE, w tym Polska, powinny odejść od spalania węgla najpóźniej w 2030 roku. Co się stanie, jeśli Balamara dopnie swego? O tym mówi przygotowany przez CMok we współpracy z europejskim oddziałem organizacji Wetlands International i zaprezentowany podczas wspomnianej wyżej konferencji specjalny raport. Jego autorzy i autorki zebrali dane naukowe o ekosystemach obszaru bezpośrednio zagrożonego budową kopalni i na ich podstawie ocenili potencjalne skutki przyrodnicze eksploatacji węgla kamiennego ze złoża „Sawin”. Wnioski są przytłaczające. „Wydobycie węgla na tym obszarze jest sprzeczne z powszechnie uznaną koniecznością spowolnienia kryzysu klimatycznego i ograniczania jego skutków, również ze względu na rolę zagrożonych mokradeł w bilansie gazów cieplarnianych i lokalnym obiegu wody” – czytamy w raporcie. Dowiadujemy się z niego także, że na zagrożonym obszarze występuje w sumie 112 chronionych gatunków roślin i 180 chronionych gatunków zwierząt, przede wszystkim ptaków, ale również żółwi błotnych. Naukowcy i naukowczynie precyzują, że największe szkody spowodują odwierty na terenie południowo-wschodniej eksklawy Poleskiego Parku Narodowego, obejmującej torfowiska Bagno Bubnów i Bagno Staw. „Eksploatacja węgla może także wpłynąć na przyległe do granic Poleskiego Parku Narodowego oraz koncesji poszukiwawczej Sawin-Krowie Bagno, którego fragmenty stanowią refugia ekosystemów bagiennych” – dodają eksperci i ekspertki. Bagno Bubnów i Bagno Staw są terenami chronionymi w ramach sieci Natura 2000 oraz obszarem specjalnej ochrony ptaków (Dyrektywa Ptasia). Komentujący sprawę opiekun merytoryczny raportu, prof. Grzegorz Grzywaczewski z ubolewaniem przyznał z kolei, że „nie patrzymy na ten diament przyrodniczy z wystarczającym uznaniem”, a samą inwestycję nazwał przykładem porażki ochrony przyrody w XXI wieku. Badacz przypomniał również, że konflikt wokół budowy kopalni nie zaczął się wczoraj, bowiem sprzeciw w tej sprawie wielokrotnie w ostatnich latach wyrażali naukowcy z Uniwersytetu Marii Curie-Skłodowskiej, a także rada naukowa Poleskiego Parku Narodowego. Obecnie działania spółki węglowej próbują powstrzymać także autorzy petycji, pod którą podpisało się ponad 6 tysięcy osób. Wszyscy obrońcy poleskiej natury nie mają wątpliwości co do tego, że Balamara powinna zostać zmuszona do rezygnacji z inwestycji, a władze krajowe – uznać złoże za „trwale zaniechane ze względu na wysoką wartość przyrodniczą obszarów w jego obrębie”. Jeśli stanie się inaczej, spór wokół budowy kopalni przy Poleskim Parku Narodowym może przybrać formę tego, który toczył się wokół Doliny Rospudy i Puszczy Białowieskiej. Na powstrzymanie australijskiej spółki nie jest jeszcze za późno, jednak trzeba się spieszyć, bo od wjazdu koparek do okolic parku w gminie Hańsk dzieli Balamarę jedynie uzyskanie decyzji środowiskowej na budowę kopalni. Pełne przekonanie o tym, że projekt ruszy, firma wyrażała już w 2017 roku, gdy kilkadziesiąt metrów od dyrekcji Poleskiego Parku Narodowego zorganizowała Barbórkę, a nawet poświęcenie nieistniejącej jeszcze kopalni. Na mapie, którą można znaleźć na stronie firmy, zobaczymy zaś, że koncern ostrzy sobie zęby na ogromne połacie poleskiej przyrody. Koncesją poszukiwawczą jest 14 obszarów objętych różną formą ochrony, więc tak naprawdę projekt eksploatacji złoża „Sawin” ma szansę objąć niemal cały chroniony konwencją ramsarską obszar Poleskiego Parku Narodowego i wszystkie jego okolice, w tym transgraniczny rezerwat biosfery UNESCO i obszary europejskiej sieci Natura 2000. Jeśli komuś wciąż trudno wyobrazić sobie rozmiar szkód, jakie Balamara wyrządzi na Lubelszczyźnie, można posłużyć się już istniejącym podobnym przykładem. Wystarczy spojrzeć na to, co z przyrodą zrobiła funkcjonująca od lat 70. w odległości kilkudziesięciu kilometrów od Poleskiego Parku Narodowego kopalnia węgla kamiennego „Bogdanka”. „Wiemy też, co tam się stało z wodami podziemnymi. Możemy założyć, że w mniejszej lub większej skali to samo wydarzy się z wodami w rejonie planowanej kopalni złoża «Sawin»” – twierdzi jeden z autorów raportu CMok, przewodniczący zarządu tej organizacji oraz pracownik naukowy Wydziału Biologii Uniwersytetu Warszawskiego, dr Łukasz Kozub. Ekspert przypomina, że uruchomienie złoża do celów wydobywczych wymaga uprzedniego i intensywnego jego odwodnienia, tak samo jak późniejsze funkcjonowanie kopalni, które oznacza regularne „wypompowywanie” lub – mówiąc wprost – marnowanie olbrzymich zasobów wody i głębokich przekształceń naturalnego systemu hydrologicznego. Trzeba przy tym pamiętać, że dla torfowisk nawet niewielkie zmiany zasilania wodnego mogą być groźne. „A z drugiej strony możemy mieć do czynienia z powstawaniem zapadlisk, które powodują osuszanie okolicznych terenów, lub nadmiernym zalewaniem powierzchni torfowiska, co również jest unicestwieniem funkcjonujących tam roślin i zwierząt” – zaznacza dr Kozub. W raporcie czytamy dalej, że w wyniku osuszenia z ekosystemów trwale wiążących dwutlenek węgla torfowiska zostałyby przekształcone w znaczące źródła tego gazu cieplarnianego. „Dobrze zachowane torfowiska magazynują wodę, dzięki czemu zmniejszają skutki suszy oraz regulują lokalny klimat. Torfowiska są ogromnym magazynem węgla, ale też jedynym ekosystemem, który trwale wiąże dwutlenek węgla, zmniejszając jego stężenie w atmosferze. Zmiany poziomu wody, które niechybnie spowoduje eksploatacja złóż węgla, będą się wiązać z nieodwracalnym zniszczeniem wrażliwych ekosystemów torfowiskowych i stratą wszystkich lub znacznej części funkcji przez nie pełnionych, w szczególności zamienieniem ich z pochłaniaczy dwutlenku węgla z atmosfery w jego znaczące źródła” – grzmią specjaliści i specjalistki. Jeden z autorów analizy, prof. Wiktor Kotowski, który pracuje jako wykładowca na UW oraz jest członkiem zarządu CMok i Wetlands International-European Association, uważa, że „uparte dążenie rządu do budowy kopalni niszczącej najcenniejsze obszary bagienne jest zatem niemalże perwersją w czasach narastającego zagrożenia ze strony globalnego ocieplenia, wywołanego spalaniem paliw kopalnych i niszczeniem naturalnych ekosystemów”. „Porozumienie paryskie wymaga od Polski powstrzymania emisji gazów cieplarnianych do 2050 roku, co oznacza nie tylko konieczność całkowitego odejścia od węgla, ale również ochrony zasobnych w węgiel ekosystemów. A przecież w biosferze lądowej nie ma bardziej efektywnych pochłaniaczy dwutlenku węgla niż aktywne torfowiska, przy czym ich przyroda należy do najbardziej zagrożonych spośród wszystkich ekosystemów. Jako przyrodnicy nie możemy dopuścić do realizacji tego szalonego planu” – przekonywał podczas konferencji prasowej. W ochronę poleskich bagien włączyli się ponadto aktywiści klimatyczni i organizacje takie jak Greenpeace Polska. Jego przedstawicielka, Anna Meres – również obecna na prezentacji raportu CMok, zwróciła uwagę na to, że „budowanie nowych kopalń jest krótkowzroczne”, sprzeczne z interesem publicznym i skrajnie nieodpowiedzialne. „Świat mierzy się z największym w historii wyzwaniem, czyli powstrzymaniem katastrofy klimatycznej. Aby tego dokonać, niezbędne jest podjęcie bardzo konkretnych i stanowczych kroków. Organizacja Greenpeace na tym etapie postępowań administracyjnych nie ma oficjalnego potwierdzenia od spółki Balamara, że ten wydobywany węgiel ze złoża «Sawin» nie będzie węglem energetycznym” – powiedziała ekspertka. Co to jest węgiel nieenergetyczny? Chodzi o węgiel koksujący. Dr Łukasz Kozub w czasie konferencji prasowej poinformował, że spółka kilka dni temu wysłała do autorów i autorek informację, że kopalnia zamiast węgla energetycznego będzie wydobywać węgiel koksujący. To nieco zmienia kontekst klimatyczny dyskusji o kopalni i emisjach, ale nie główne tezy raportu, jak dewastacja siedlisk czy utrata wody. Jednocześnie Balamara nie ogłosiła oficjalnie, że zmienia swoje plany. Dlatego też obawy o kwestie gazów cieplarnianych pozostają aktualne i uzasadnione, zwłaszcza jeśli wziąć pod uwagę, że energetyka węglowa jest największym źródłem emisji gazów cieplarnianych w Polsce. Kopalnie węgla są też istotnym emitentem metanu, najgroźniejszego „ocieplacza” globalnej atmosfery. Po co więc nam kolejne „gorące źródło” katastrofy? „Na przemiany systemu energetycznego mamy bardzo mało czasu. Dlatego tworzenie nowych kopalń i czynienie Polski jeszcze silniej uzależnionej od węgla to ostatnie, co jest nam potrzebne do zbudowania bezpiecznej przyszłości” – podsumowała Anna Meres. 
47^Jesteś gejem lub lesbijką? Sąd ci na słowo nie uwierzy. Biegnij po zaświadczenie^Paulina Januszewska^2 lutego 2021^https://krytykapolityczna.pl/kraj/januszewska-jakub-urbanik-jestes-gejem-lub-lesbijka-sad-ci-na-slowo-nie-uwierzy-biegnij-po-zaswiadczenie/^Uczę swoich studentów i studentki, że wyroki sądu trzeba szanować. Ale trudno zachować powagę wobec zachowania sędziego, który naruszył naszą godność, nakładając na nas konieczność udowodnienia homoseksualności. Cechy, która jest dla nas przyczyną dyskryminacji w niemal każdej dziedzinie życia – mówi nam prof. Jakub Urbanik.  W 2018 roku w programie Tak czy nie Kaja Godek stwierdziła, że osoby homoseksualne są „zboczone”. Na wniosek 16-osobowej grupy przedstawicieli i przedstawicielek społeczności LGBT+ za tę i kilka innych skrajnie homofobicznych wypowiedzi najbardziej znana antyaborcjonistka w Polsce stanęła przed sądem. Sędzia oddalił jednak powództwo. Na sali rozpraw orzekł, że wprawdzie zachowanie Godek było naganne, ale na gruncie prawa cywilnego nie da się z tym nic zrobić ani pociągnąć pozwanej do odpowiedzialności. Z kolei w pisemnym uzasadnieniu uznał, że na taki wyrok zapracowali sobie sami skarżący. Powód? Nie wykazali przed sądem swojej orientacji, którą powinien poświadczyć lekarz seksuolog. Tymczasem od Kai Godek, która w czasie procesu o tęczową aureolę Maryi deklarowała, że jej uczucia religijne zostały obrażone, sąd zaświadczenia od księdza o przynależności do grupy religijnej nie wymagał. O absurdach i ignorancji w polskim systemie sprawiedliwości, prawnym wykluczeniu mniejszości i przywilejach katolików i katoliczek rozmawiamy z jednym z pozywających Godek, wykładowcą Uniwersytetu Warszawskiego, prof. Jakubem Urbanikiem. Przeczytaliśmy projekt #StopLGBT od Godek, żebyście wy nie musieli. Najgorsze w nim jest to, że powstał Paulina Januszewska: Dlaczego polskie prawo nieskutecznie chroni obywateli i obywatelki przed mową nienawiści? Jakub Urbanik: To proste. Taka jest wola polityczna. Przy czym trzeba pamiętać, że to, jak wyglądają dotyczące tej sprawy art. 256 i 257 Kodeksu karnego, nie jest zasługą wyłącznie obecnego rządu. Zostały one wprowadzone pod koniec lat 90. i odpowiadają w zasadzie treści peerelowskiego Kodeksu karnego. Wśród odpowiedzialnych za kształt kodeksu teoretyków i praktyków prawa karnego brakowało wówczas świadomości i wrażliwości społecznej, które dziś w krajach europejskich uchodzą, a przynajmniej powinny uchodzić, za cywilizacyjny standard. Polski Kodeks karny był wręcz chwalony za swoją nowoczesność, mimo że w kwestii przestępstw motywowanych nienawiścią zabrakło wzmianki o orientacji seksualnej. A to niejedyna słabość, która z biegiem lat coraz bardziej bije po oczach i nad którą nie zechciały się pochylić żadne władze. Co nie działa w tym przepisie? Wspomniany art. 257 nie wymienia przypadków mowy nienawiści ze względu na inne cechy ludzkie, które bardzo często są przesłanką dyskryminacji wywołującej przemoc fizyczną, słowną i ekonomiczną. Mam tutaj na myśli m.in. wiek, płeć, ale także tożsamość płciową, która na rządzących, którzy właśnie walczą z gender, działa jak płachta na byka. Przy czym zasadniczym dylematem jest to, czy przeciwko mowie nienawiści należy występować w sposób karny, czy też nie. Po stronie prawodawcy spoczywa konieczność wyważenia dwóch wartości – wolności/swobody wypowiedzi i poglądów oraz ochrony godności ludzkiej przed znieważeniem, zniesławieniem czy traktowaniem w sposób uwłaczający. Polskie prawo nie mówi o tym wprost?  W istocie mamy do czynienia z kwestią ideologiczno-polityczną, wykraczającą poza porządek prawny. Należy bowiem zdecydować, które kwestie są dla naszego społeczeństwa najważniejsze. W mojej ocenie godność ludzka ma wartość najwyższą i tak też pozycjonuje ją polska konstytucja, ale jednocześnie zdaję sobie sprawę, że w doktrynie czy filozofii prawa jest to temat nieoczywisty i niełatwy do rozstrzygnięcia. Zupełnie inne jest na przykład podejście amerykańskie, w którym mowa nienawiści w zasadzie nie podlega sankcjonowaniu ani penalizowaniu przez prawo, bo wolność wypowiedzi jest wartością stawianą bardzo wysoko. Jeśli jednak w naszym porządku prawnym zdarza się już tak, że penalizujemy mowę nienawiści, to zgodnie z zasadą równości gwarantowaną przez art. 32 konstytucji zakazujący wszelkiej dyskryminacji każdy jej przejaw powinien być traktowany tak samo. Czyli art. 257 Kodeksu karnego, który dziś zakazuje mowy nienawiści ze względu na przynależność do grupy narodowej, etnicznej czy wyznaniowej albo z powodu bezwyznaniowości, powinien objąć inne cechy, często związane z dyskryminacją jakiejś grupy: przede wszystkim wiek, płeć czy wreszcie, orientacja psychoseksualna. Ale wiemy, że to nie działa. Ściganie autorów homofobicznych czy transfobicznych wypowiedzi wymaga skomplikowanej prawniczej gimnastyki.  Owszem. Skoro art. 257 nie gwarantuje ochrony wprost, to trzeba sięgać po przepisy niezwiązane z mową nienawiści. Jeśli pozostajemy przy procesie karnym, to taką możliwość teoretycznie daje art. 212 dotyczący zniesławienia i 216 dotyczący znieważenia. Dotychczas w sytuacjach związanych z publicznymi, nacechowanymi nienawiścią wypowiedziami w odniesieniu do osób nieheteronormatywnych zazwyczaj używano właśnie przepisu o zniesławieniu. Tak stało się w sprawie Barta Staszewskiego, organizatora Marszu Równości w Lublinie. Aktywista oskarżył prywatnie miejskiego radnego, autora zniesławiających wpisów na Facebooku. Sąd prawomocnie go skazał. Ale sprawiedliwości można też dochodzić na drodze cywilnej. Na to zdecydował się pan wraz z grupą kilkunastu innych osób skarżących Kaję Godek za określenie orientacji homoseksualnej „zboczeniem”. Wypowiedź ta padła na antenie Polsatu w 2018 roku – tym samym, w którym Staszewski pozwał lubelskiego radnego. Dlaczego – w przeciwieństwie do niego – wybraliście pozew cywilny o naruszenie dóbr osobistych? Proces cywilny wydawał nam się właściwszy. Po pierwsze, w prawie karnym „utrudnieniem” dla skarżących jest zasada domniemania niewinności i rozstrzygania wszelkich wątpliwości na korzyść osoby oskarżonej. I słusznie: są to przecież zasady praworządności, na których opiera się państwo prawa. Poza tym tak spowszechniałe dziś trans- i homofobiczne wypowiedzi mają charakter ogólny, odnoszą się do grupy. W procesie karnym oskarża zaś konkretna osoba, która musi wykazać, że dana wypowiedź odnosząca się do całej grupy „homoseksualistów” ma przełożenie na zniesławienie konkretnych, indywidualnych osób. Ale nie to ostatecznie zaważyło na naszej decyzji. Co w takim razie?  Wyszliśmy z założenia, że wchodzimy w bardzo delikatną sferę potencjalnego ograniczania wolności wypowiedzi współobywateli i obywatelek, w związku z czym nie chcieliśmy do tego celu używać represyjnego narzędzia prawa karnego: ideologicznie wydawało nam się to po prostu niewskazane. Skorzystaliśmy zatem z przepisów cywilnych, związanych z codziennymi życiowymi aktywnościami, mając pełną świadomość, że ta metoda też wcale nie jest prosta. Dlaczego? To wynika z użytych przez nas przepisów dotyczących ochrony dóbr osobistych. Ustawodawca cywilny umyślnie nie określił, czym one dokładnie są, art. 23 podaje tylko ich przykłady. Katalog dóbr i pole do ich interpretacji są otwarte i szerokie. Nie ma żadnych wątpliwości, że dobrem osobistym są zdrowie, cześć – wymienione wprost przez Kodeks cywilny, i godność człowieka, którą dodatkowo chroni konstytucja. Ale mogą nim być także poczucie bezpieczeństwa społecznego i inne zindywidualizowane cechy osoby. By skutecznie skorzystać z ochrony, musimy najpierw wykazać, że ktoś, posługując się mową nienawiści, naruszył przynależne nam dobra osobiste. Jak było w pańskim przypadku?  Naruszenie dóbr osobistych przez Kaję Godek wynika z tego, że twierdzenie „homoseksualizm to zboczenie” czy „geje chcą adoptować dzieci, bo chcą je molestować i gwałcić” uderza we mnie jako wyoutowanego, otwarcie działającego na rzecz równości nauczyciela akademickiego i naraża na szwank moje dobre imię, podważa zaufanie, którym darzą mnie studenci i studentki. Czuję się poniżony jako osoba sprawująca urząd – jak by nie patrzeć – publiczny. Obniża moje poczucie bezpieczeństwa i dobrostanu – czyli moje dobra osobiste. Podobnie reszta powodów i powódek, wśród których znalazły się adwokatki, dziennikarki, politycy, czyli osoby sprawujące zawody publiczne. Istnieje też duże niebezpieczeństwo, że za takimi nienawistnymi sformułowanie pójdzie przemoc fizyczna skierowana wobec konkretnych osób. To także obniża nasze poczucie bezpieczeństwa. Jakiej właściwie rodziny prawica broni przed LGBT? Sąd jednak miał inne zdanie. Jak uzasadnił swój wyrok? Otóż wskazał wspomnianą przeze mnie trudność, która łączy w kwestiach przeciwdziałania mowie nienawiści proces karny i cywilny. W sytuacji, gdy mamy wypowiedzi odnoszące się negatywnie do całej grupy osób wszystkich Polaków i Polek, wszystkich osób LGBT+ czy katolików i katoliczek, nie jest łatwo wykazać przejście pomiędzy znieważeniem lub naruszeniem dóbr całej grupy a konkretnej, indywidualnej osoby, która wnosi oskarżenie lub wytacza proces cywilny. To problem dyskutowany w doktrynie prawa cywilnego od dawna. Byliśmy jednak na niego przygotowani. Nie mamy bowiem wątpliwości, że nasze dobra naruszono, i potrafimy to udowodnić. Ale sędzia już na pierwszej rozprawie z góry założył, że jest to całkowicie niemożliwe, i nie zdecydował się was przesłuchać.  To przykre: na sali sądowej musiałem wystąpić w roli publiczności i zostałem pozbawiony prawa do złożenia zeznań. A to była jedyna droga, żeby dowieść powstania indywidualnej krzywdy, powołując się m.in. na opinie eksperckie, pokazujące, jak nasz dobrostan pogorszył się na skutek wypowiedzi Kai Godek i całej spirali nienawiści, jaką w dyskursie publicznym one zapoczątkowały. W tym procesie wnosiliśmy więc nie tylko o przeprosiny i naprawienie krzywdy, ale także o zaprzestanie tych naruszeń. Tymczasem Kaja Godek nabrała jeszcze większej pewności siebie. Jej występ w Polsacie, od którego minęły już niemal trzy lata, był jednym z pierwszych tego typu w przestrzeni publicznej. Kolejne homofobiczne czy transfobiczne hasła ośmieliły innych, wysypywały się potem jak z rozerwanego worka, nie mówiąc już o tym, że ów skandaliczny i wykluczający język przejęli wysocy rangą oficjele rządowi. Wytaczamy więc sprawy sądowe, by kolejni publiczni mówcy zastanowili się dwa razy, zanim zdecydują się kogoś obrazić na wizji, by wiedzieli, że za nienawistne słowa poniosą odpowiedzialność. Sąd Okręgowy w Warszawie oddalił powództwo waszej grupy przeciwko Kai Godek 12 stycznia 2021 roku. Kilka dni temu uzasadnienie wyroku opublikowano w formie pisemnej. Czym różniło się od tego, które usłyszeliście na sali rozpraw? W ustnym uzasadnieniu sędzia wskazał, że słowa Kai Godek należy ocenić negatywnie, że przekroczyła ona granice wolności słowa. To było dla nas ważne, ponieważ świadczyło o dostrzeżeniu przez sąd problemu i naruszeń z jej strony. Tymczasem w pisemnym uzasadnieniu tego stwierdzenia zabrakło. Pozytywne aspekty niekorzystnego dla nas wyroku zniknęły z wersji pisemnej, a zamiast nich pojawił się kompletnie kuriozalny dyskurs, zajmujący w dodatku większą część uzasadnienia, w którym sąd stwierdza, że jako indywidualne osoby nie tylko nie mogliśmy odnieść słów o osobach nieheteronormatywnych do siebie, ale również nie udowodniliśmy przynależności do tej grupy. Wydaje mi się, że coś takiego wcześniej się w naszych sądach nie zdarzało. Objawienie Tęczowej Matki Boskiej „W ocenie sądu przynależność do grupy osób o orientacji homoseksualnej winna zostać wykazana poprzez przedłożenie opinii lub zaświadczenia lekarza seksuologa” – brzmi fragment orzeczenia. Słowem: sąd nie jest pewien, czy jest pan gejem? Tak właśnie. Gdyby sędzia wpisał imię każdego i każdej z nas w przeglądarce, przekonałby się o tym, kim jesteśmy. Nasza przynależność do społeczności LGBT+ nie jest żadną tajemnicą. Sąd cywilny może się oprzeć na własnej mądrości i doświadczeniu, nie musi do potwierdzenia tego powoływać ekspertów. Kodeks postępowania cywilnego mówi wprost: „Fakty powszechnie znane nie wymagają dowodu. Sąd bierze je pod rozwagę nawet bez powołania się na nie przez strony”. Co więcej, taki wymóg uwłacza, bo sugeruje, że ktoś z nas mógłby udawać osobę homoseksualną czy biseksualną. Zarzut, że nie zachowaliśmy się właściwie procesowo, bo powinniśmy załączyć zaświadczenie od biegłego sądowego o naszej homoseksualności, zdecydowanie wykracza poza to, co wyobrażałem sobie w najgorszych snach. A przede wszystkim było zupełnie niepotrzebne. To znaczy? Na poziomie argumentów wystarczyłoby, by sąd odniósł się do ogólnych zasad prawa cywilnego, które można różnie rozumieć, bo jest ono przecież dość elastycznym narzędziem pozwalającym prowadzić spór w oderwaniu od jego ideologicznej perspektywy. Nauczyłem się i tego też uczę swoich studentów i studentki, że wyroki sądu trzeba szanować. Ale trudno jest zachować powagę wobec zachowania sądu, który naruszył naszą godność, nakładając na nas konieczność wykazania swojej immanentnej cechy, która w dodatku jest dla nas przyczyną dyskryminacji w niemal każdej dziedzinie życia. W uzasadnieniu uderza też wykluczający język.  Sędzia używa nieporadnych, zmedykalizowanych terminów, co świadczy o tym, że nie potrafi prowadzić takich spraw. W uzasadnieniu wyroku czytam o „grupie homoseksualistów”, co brzmi co najmniej jak grupa przestępców. Brakuje też feminatywów, choć w sprawę było zaangażowanych kilka kobiet. Proszę sobie wyobrazić, że nawet we fragmencie dotyczącym rozmowy Kai Godek i dziennikarki Polsatu, obie kobiety opisano rzeczownikami rodzaju męskiego. Czy Kaja Godek, która była niedawno oskarżycielką posiłkową w sprawie o obrazę uczuć religijnych, była przez sąd indagowana o dowód na przynależność do grupy religijnej? Nie byłem w Płocku na sali sądowej – nie wiem zatem, jak zidentyfikowano cechy pani Godek jako oskarżycielki posiłkowej. Zakładam jednak, że nie żądano od niej żadnych zaświadczeń o jej katolicyzmie: w przeciwnym razie na pewno byśmy się tego dowiedzieli. W naszej sprawie powoływała się na wolność religijną jako uzasadniającą głoszone poglądy. Jej katolickie wyznanie ma te poglądy potwierdzać i co więcej, nakładać obowiązek upominania nas, grzeszników. Sąd w ogóle nie badał tego zagadnienia, na wiarę też przyjął jej działalność „społeczną pro-life” − tu w uzasadnieniu pada wyciąg ze strony internetowej Fundacji Życie i Rodzina. Kaję Godek obraziła nie sugestia popełnienia przestępstwa czy mowa nienawiści, ale tęczowa aureola. Czy te dwie sprawy pokazują, że prawo chroni uprzywilejowaną i nieatakowaną większość, a wobec dyskryminowanej mniejszości jest po prostu wrogie?  Tak, oczywiście: art. 257 Kodeksu karnego wymienia wyznanie jako powód karanej mowy nienawiści, art.196 Kodeksu karnego, który jest podstawą oskarżenia w sprawie „Tęczowej Maryi”, chroni przed obrazą uczuć religijnych. Grupa religijna jest chroniona lepiej, w naszym kraju zaś grupa religijna to przede wszystkim wyznaniowa większość katolicka. Nie posunąłbym się do stwierdzenia, że prawo jest wrogie. Prawo nie ma uczuć. Prawo po prostu nas często nie zauważa, chociaż pamiętajmy, że orientacja seksualna w kontekście dyskryminacji pojawia się w kodeksie pracy, w tej mierze udawało się skutecznie takiej dyskryminacji zapobiegać. To jego stosowanie lub brak może dopiero być niechętne lub dodatkowo dyskryminujące. Na marginesie obu spraw warto zauważyć, że dziś coraz częściej kolejne osoby powołują się na wolność religijną, by uzasadnić dyskryminację mniejszości LGBT+ albo usprawiedliwić nienawistne wobec niej zachowania czy stwierdzenia. Ta tendencja, jak się wydaje, przychodzi zza oceanu. Znowu, o czym mówiliśmy na początku naszej rozmowy, mamy konflikt dwóch wartości czy wolności. Powtórzę: każda wolność jest podporządkowana godności człowieka, ta bowiem jest źródłem wszystkich praw. Czy to orzeczenie może negatywnie odbić się na innych procesach dotyczących mowy nienawiści? Jeżeli sędziemu prowadzącemu naszą sprawę przyszło coś takiego do głowy, to kto nam zagwarantuje w przyszłości, że w innych przypadkach nie będziemy musieli zdawać testów na udowodnienie orientacji albo płci? Jak takie testy miałyby wyglądać? I dlaczego ktoś miałby je przeprowadzać, skoro jest to niezgodne z obowiązującym prawem europejskim i godzi w prawo człowieka do prywatności? Zresztą tak naprawdę to już się dzieje, chociażby w sprawach dotyczących uzgodnienia płci wśród osób transpłciowych, które nasz przypadek komentują tak: „teraz widzicie, przez jaką gehennę musimy przechodzić w sądach”. Przede wszystkim jednak nasza sprawa jest dowodem na to, że ogromna nieufność społeczeństwa do sądów i przekonanie o ich zepsuciu są jak najbardziej uzasadnione. Dlaczego? Polki i Polacy nie lubią sądów nie tylko dlatego, że z rozprawy zawsze ktoś wchodzi przegrany, ale również dlatego, że sędziowie są zamknięci na ludzi, nie potrafią okazać im zrozumienia, nie znają inkluzywnego języka, nie dostrzegają zmian zachodzących w społeczeństwie. Otwartość tymczasem nie wymaga od nich zdjęcia togi i obniżenia powagi swojego urzędu, ale wzięcia przykładu chociażby z sędziów anglosaskich, którzy zachowując powagę i teatrum sprawiedliwości, potrafią słuchać ludzi, są przeszkoleni z równościowego traktowania różnych grup, zwracają się wprost do stron, pozwalają im mówić i pamiętają, kogo mają przed sobą. A co dalej z Kają Godek? Będzie apelacja? Owszem. Mamy dwa tygodnie na odwołanie. Liczymy na większą wrażliwość i większe rozpoznanie wagi sytuacji od strony prawa cywilnego przez sąd wyższej instancji, bo po to on jest. Co się wydarzy? Liczymy, że wygramy, ale jeśli nie, to im szybciej przegramy proces w Polsce, tym prędzej dojdziemy do tego miejsca, które sędzia nam, jak mniemam, polecił. Co ma pan na myśli? Usłyszeliśmy, że prawo cywilne nas nie chroni i mamy szukać pomocy w innych systemach prawnych. Sąd uznał, że nie może wskazać związku pomiędzy naruszeniem dóbr jednostki a naruszeniem dóbr grupy, która w jego ocenie powinna być w dodatku „ściśle określona, a najlepiej – mieć ściśle określone członkostwo”. Nie zgadzamy się z tym. To jest dyskusja na poziomie przepisów, problemów i argumentów prawniczych: choć pojmuję rozumowanie sądu w tej mierze, nie zgadzam się z tak wąską ich interpretacją. Jeśli jednak tak jest, że polski porządek prawa w ogóle przed mową nienawiści nie chroni, pozostaje szukać sprawiedliwości w europejskim systemie ochrony praw człowieka, czyli w Trybunale w Strasburgu. Miejmy nadzieję, że jego pozytywny wyrok zmieni obecne standardy. Tego chce Ursula von der Leyen, która zapowiedziała, że Komisja Europejska wprowadzi w życie strategię równości LGBT+ i będzie „działać przeciwko dyskryminacji, w tym również przez zawieszanie środków unijnych”. Trzeba przy tym pamiętać, że Bruksela to nie Strasburg i odwrotnie. Bardzo jednak liczę na to, że synergia pomiędzy tym, co na poziomie spójności polityki prawnej robi KE, a wyrokami ETPCz, okaże się na tyle silna, by otoczyć ochroną wszystkie dyskryminowane grupy. Skoro Ursula von der Leyen zareagowała na sławetne strefy wolne od LGBT+ w Polsce, to mam nadzieję, że nasza sprawa również nie ujdzie uwadze europejskich decydentów i przyczyni się do spełnienia zapowiedzi o wprowadzeniu jednolitego i walczącego z wykluczeniem unijnego prawodawstwa. ** Prof. Jakub Urbanik – doktor habilitowany nauk prawnych, wykładowca na Wydziale Prawa i Administracji Uniwersytetu Warszawskiego, specjalista od prawa rzymskiego, aktywista, a także współtwórca Funduszu Prawo Nie Wyklucza, którego celem jest organizacja i pokrywanie kosztów pomocy prawnej dla osób LGBT+. 
48^Hołownia wymierza kobietom drugi policzek^Kaja Puto^2 lutego 2021^https://krytykapolityczna.pl/kraj/szymon-holownia-raelacje-panstwo-kosciol-prawa-kobiet/^Pomysły Polski 2050 na „uporządkowanie” relacji państwa i Kościoła są solidne. Momentami dają nadzieję na odnowę politycznego centrum w Polsce. Czegoś w nich jednak brakuje… Tak, zgadliście. Tego, czego zwykle w polskim centrum. Szymon Hołownia rozpoczął prezentację programu Polski 2050 Wiemy jak od kwestii relacji państwa i Kościoła. Na konferencji prasowej w minionym tygodniu nie postulował ich „rozdziału”, lecz „uporządkowanie”. Jeśli termin ten od razu skojarzył wam się z językiem księdza z ambony, grzmiącego o „nieuporządkowaniu moralnym”, to trafiliście w dziesiątkę. Lewicowi wyborcy wypatrujący świeckiego państwa nie mają czego u Hołowni szukać. I trudno się dziwić. Polska 2050 aspiruje bowiem raczej do odnowy politycznego centrum. Jednocześnie ekipie Hołowni należą się propsy – mówię zupełnie serio. Podjęli ten trudny temat, a wręcz rozpoczęli od niego prezentację swojego programu, na co nie odważyła się dotychczas większość partii opozycyjnych. Co więcej, Hołownia – a raczej jego ekipa, w której tęgich głów nie brakuje – zabrał się do tego w naprawdę solidny sposób. To, co na konferencji prasowej mogło w naszych uszach zabrzmieć jak kilka zachowawczych haseł, kryje za sobą czterdzieści kilka stron twardych konkretów zatytułowanych Państwo i Kościół na swoje miejsca. W kraju, w którym programy partii politycznych mieszczą się zwykle na kolorowych broszurkach lub nie ma ich wcale, robi to wrażenie. Ekipa Hołowni proponuje reformę kwestii lekcji religii w szkole. Oceny z religii miałyby wylecieć ze świadectw i ze średniej, a o liczbie organizowanych lekcji powinny decydować społeczności szkolne bez udziału biskupów (ci z kolei mieliby się do lekcji dokładać finansowo). O chęci uczęszczania na religię mieliby samodzielnie decydować już piętnastolatkowie. Dodatkowo Hołownia postuluje wprowadzenie obowiązkowych lekcji filozofii i etyki z elementami religioznawstwa. Dalej jest o związkach Kościoła z urzędami. Polska 2050 postuluje m.in. likwidację etatów kapelanów w służbach państwowych poza mundurowymi (wiedzieliście w ogóle, że Krajowa Administracja Skarbowa ma na etatach kapelanów?!), zaprzestanie wypłacania kapelanom wojskowym emerytur mundurowych i przyznawania im stopni wojskowych, a także kontrolę opłat pobieranych za pochówki na cmentarzach wyznaniowych. Następna część programu dotyczy pedofilii w Kościele. Hołownia zapowiada w tym zakresie politykę „zero tolerancji”. Postuluje, by odpolitycznić Komisję ds. pedofilii i zobowiązać ją – we współpracy z prokuratorami – do sporządzenia szczegółowego raportu na temat wykorzystywania seksualnego dzieci przez duchownych katolickich oraz systemowego ukrywania tego faktu przez władze kościelne. Dodatkowo proponuje zmiany w przepisach o przedawnieniu przestępstw pedofilskich – podwyższenie granicy czasu (obecnie jest to 30 lat) lub jego całkowite zniesienie. Idziemy dalej – sfera symboliczna. Autorzy Państwo i Kościół na swoje miejsca postulują wyraźniejsze rozdzielenie uroczystości państwowych od uroczystości religijnych i opracowanie tzw. Kodeksu Dobrych Praktyk obowiązujących funkcjonariuszy publicznych, jeśli już koniecznie chcą uczestniczyć w takich uroczystościach. Ponadto proponuje się odstąpienie od ścigania obrazy uczuć religijnych z oskarżenia publicznego i ograniczenie kary za to przestępstwo (obecnie można za to dostać nawet dwa lata więzienia). Wreszcie, ostatnie rozdziały programu dotyczą regulacji konstytucyjnych i konkordatowych. Tu rewolucji raczej nie będzie: likwidację uprzywilejowanej pozycji Kościoła w konstytucji postuluje się tylko w wypadku „nadejścia momentu konstytucyjnego”, a o wypowiedzeniu konkordatu nie ma mowy. W zamian czytamy m.in. o konieczności odświeżenia jego interpretacji (z udziałem Watykanu). Nie ma sensu obruszać się, że Polska 2050 nie zaproponowała zerwania konkordatu, całkowitego usunięcia lekcji religii ze szkół czy usunięcia symboli religijnych z przestrzeni publicznej – nie jest to wszak ruch czy partia lewicowa. Jednocześnie wiele z ich pomysłów zasługuje na poparcie lewicy – niektóre nie były dotąd nawet przedmiotem politycznej dyskusji i nie pojawiały się w programach partii. Inne domagają się uściśleń, a jeszcze innych w programie Hołowni brakuje. Na pierwszy ogień w programie Hołowni poszły finanse Kościoła, a w szczególności ich relacje z finansami publicznymi. Ekipa Hołowni chce zamknięcia kwestii zwrotów dóbr odebranych Kościołowi w PRL oraz likwidacji Funduszu Kościelnego (i zastąpienie go np. odpisem podatkowym). Postulaty związane z finansami Kościoła to odpowiedź na największy bodaj problem z Kościołem – jego posuniętą do granic absurdu nietransparentność. Niepokój u Hołowni budzi natomiast chęć „zamknięcia” kwestii rozliczeń majątkowych pomiędzy państwem a Kościołem. Świetnie, że nie będziemy już zwracać Kościołowi wartych grube miliony gruntów, bo dostał ich już i tak zbyt wiele – ale co z tymi, które już pozyskał i wykorzystał w niejasny sposób? Co np. z budową kontrowersyjnego Nycz Tower czy krakowskimi parkami, do których mieszkańcy nie mają wstępu? Roszak: Kościół otwarty i powszechny, bramy zamknięte Trudno nie przyklasnąć też pomysłom na walkę z pedofilią w Kościele, choć równie trudno wyobrazić sobie, jak szłyby do przodu prace „pluralistycznej” Komisji ds. pedofilii. Jednak wyznaczenie prokuratorów do współpracy z komisją nie rozwiązuje jednego z największych problemów: nacisków na organy ścigania i prokuraturę ze strony Kościoła, a także – jak donosiła „Gazeta Wyborcza” – Prokuratury Krajowej. Szkoda, że Hołownia w swoim programie nie zwrócił też uwagi na Komisję Wspólną Przedstawicieli Rządu RP i Konferencji Episkopatu Polski. To dziwne ciało powstało w PRL i przypomina dywanik u biskupów, na który regularnie wzywani są politycy. Obecnie komisji współprzewodniczą Mariusz Kamiński i Marek Jędraszewski – polecam lekturę protokołów jej posiedzeń, naprawdę warto. Dalej – jeśli religia ma zostać w szkołach, to czy jest sens dokładać do przeładowanego programu obowiązkowe lekcje filozofii lub etyki? Lepiej byłoby chyba połączyć te dwa przedmioty i uczyć o religii bez ewangelizacji. A jeśli już zostawiać religię w obecnym kształcie – należałoby wprowadzić świecki nadzór nad programem nauczania i standardami jego realizacji. Tak by nie było na religii mowy o tym, co było standardem dla mojego pokolenia – o treściach antysemickich, homofobicznych czy antynaukowych. W dokumencie Państwo i Kościół na swoje miejsca zabrakło jeszcze jednej kluczowej kwestii – regulacji dotyczących możliwości dokonania apostazji. Jak wiemy z doniesień medialnych (a ja i wielu z was z własnych doświadczeń), dostępna polskim katolikom tzw. ścieżka teologiczna opuszczenia Kościoła naraża niekatolików ochrzczonych wbrew swojej woli na niezły stosik kłód pod nogi. To właśnie prowadzi do podtrzymywania wciąż żywej politycznie fikcji, że wszyscy Polacy to katolicy – po prostu apostazję do końca doprowadzają wyłącznie ci najbardziej zdeterminowani. Nie da się zjeść wafla i mieć wafla, czyli jak dokonałam apostazji i dlaczego was też namawiam Hołownia nie mógł tego wiedzieć, ale ogłoszenie pomysłów jego ekipy na relacje państwa z Kościołem zbiegło się w czasie z opublikowaniem wyroku TK w sprawie zakazu aborcji z powodów embriopatologicznych. Jego konferencja prasowa odbyła się dzień po tym haniebnym wydarzeniu. Hołownia przyznał, że przedstawiciele Polski 2050 biorą udział w demonstracjach Strajku Kobiet, choć mają różne podejście do aborcji. Łączy ich jednak „poczucie upokorzenia”, ponieważ rząd nie proponuje „obrony życia”, lecz „obronę politycznego życia Prawa i Sprawiedliwości”. Widać więc, że lider Polski 2050 chce ugrać coś na negatywnych emocjach do PiS i Kościoła, które rozognił wyrok TK. Jednocześnie jednak Hołownia, jak unikał, tak unika tematu aborcji. W niemal 50-stronicowym dokumencie dotyczącym odsunięcia Kościoła od państwa słowo „aborcja” nie pada ani razu. I to mimo że wyrok TK jest najwyraźniejszą od lat manifestacją uzależnienia państwa polskiego od Kościoła oraz widzimisię jego wiernych. Zresztą w programie Polski 2050 w ogóle niewiele jest o wpływie Kościoła na kształtowanie prawa w Polsce. Być może Hołowni akurat to mniej przeszkadza. Jednak w kontekście obecnych wydarzeń i protestów na polskich ulicach pominięcie aborcji w propozycjach Polski 2050 jest jak (drugi) policzek wymierzony polskim kobietom. Jeśli program Hołowni służyć ma budowie „państwa bezstronnego światopoglądowo” i „wspólnocie opartej na zasadach pojednanej różnorodności”, jeśli ma się to odbyć „z poszanowaniem wrażliwości osób wierzących oraz tych, które nie chcą być związane z żadnym Kościołem”, to do tej zasługującej na szacunek wspólnoty z pewnością nie należą młode kobiety. Młode kobiety mają w sprawie aborcji – jak pokazują liczne badania – progresywne stanowisko (dotyczy to również wyborczyń Hołowni). Młode kobiety, których w przeciwieństwie do kleru kwestia aborcji i potencjalnie patologicznej ciąży dotyczy. Młode kobiety, które obecnie obowiązujący porządek prawny zmusza do podejmowania decyzji o macierzyństwie w lęku lub do niej zupełnie zniechęca. Młode kobiety, od których wymagać się teraz będzie radykalnego heroizmu… Dobra, stop, przecież już to wszystko wiecie. Nie mój cyrk, nie moje małpy – powie inna lewaczka. Ja jednak uważam, że Polska zasługuje na odnowę politycznego centrum. Na takie centrum, w którym kompromisy osiąga się inaczej niż – jak niezmiennie od trzydziestu lat – nad głowami kobiet. 
49^Centralizacja szpitali to kolejny przepis PiS-u na katastrofę^Mateusz Kowalik^1 lutego 2021^https://krytykapolityczna.pl/kraj/kowalik-szescilo-centralizacja-szpitali-to-kolejny-przepis-pis-u-na-katastrofe/^Kiedy kolejnym lockdownem ratujemy od zapaści system ochrony zdrowia, rząd zaczyna pracę nad reformą, która tę zapaść pogłębi. W Ministerstwie Zdrowia specjalny zespół przygotowuje projekt ustawy, który zabierze szpitale samorządom lokalnym. – Nie ma takiej granicy centralizacji, której ten rząd nie byłby w stanie przekroczyć – mówi dr hab. Dawid Sześciło. Mateusz Kowalik: W grudniu minister zdrowia powołał zespół, który ma przygotować projekt ustawy o restrukturyzacji sektora szpitalnego. Później na konferencji prasowej wyjaśnił, że jego celem jest centralizacja szpitali, a jedną z analizowanych opcji będzie przejęcie własności nad nimi przez skarb państwa. Czy to jest ten kierunek zmian, którego potrzebuje polska ochrona zdrowia?  Dawid Sześciło: Nie znamy jeszcze szczegółów, ale wygląda na to, że Polska będzie miała najbardziej scentralizowany system ochrony w Europie. Jednocześnie mamy jedną z najsłabszych i najbardziej przeciążonych administracji rządowych, więc takie połączenie nie może wróżyć dobrze. Państwo z definicji nie może sobie radzić z takim zadaniem? Chodzi o to, że współczesny system ochrony zdrowia to ogrom funkcji, których nie da się skutecznie wykonywać, jeśli są skonsolidowane w jednym ręku. Próba zarządzania systemem tak, by kompetencje decyzyjne skupiały się w centrum i by to centrum pociągało za wszystkie sznurki, to przejaw niezrozumienia tego, z jaką złożonością mamy do czynienia. Dziwi mnie, że doświadczony menedżer publiczny, jakim jest minister Niedzielski, tego nie rozumie. Ale skąd to naprawdę wiemy? Że to nie wyjdzie?  Już dzisiaj administracja rządowa ma więcej zasobów i kompetencji potrzebnych do sterowania ochroną zdrowia niż większość rządów państw europejskich. Mimo to widzimy ogromne różnice w dostępie do świadczeń między regionami – czas oczekiwania na konkretne usługi różni się między województwami nawet o kilkaset dni! Dalsza centralizacja na pewno nie zagwarantuje równego dostępu do opieki w całym kraju. Podążanie tą drogą oznaczałoby raczej lekceważenie dotychczasowych doświadczeń. Polak, Węgier – dwa bratanki. Do niszczenia samorządów Rząd w ogóle te doświadczenia analizuje?  Nie widać, żeby to robił. Bez diagnozy, analizy wariantów od razu zakłada się jedno rozwiązanie. Takie, które polega na zmianie jednego elementu, i to wcale nie tego, który zawiódł najbardziej. Bo to nie w funkcjonowaniu szpitali obserwujemy najwięcej nieprawidłowości, za to przez skupienie na nich omijamy główne źródła problemu. Czyli? W obliczu pandemii systemy ochrony zdrowia i ochrony epidemiologicznej się załamały. Wyciągnięcie z tego wniosków na zasadzie analizy post mortem jest więc naszym obowiązkiem. Ćwiczenie, od którego należałoby zacząć, to zastanowienie się, dlaczego polegliśmy i gdzie są główne źródła tej klęski. Tymczasem Ministerstwo Zdrowia proponuje nam działanie w myśl zasady: najpierw robimy, potem się zastanowimy, czy miało to sens. A gdyby jednak władza się temu przyjrzała, to co by zobaczyła? Pandemia tylko uwypukliła zjawiska, które obserwowaliśmy od dawna. Główne problemy to rozproszenie i instytucjonalna słabość na najniższym poziomie, czyli w podstawowej opiece zdrowotnej oraz funkcjonowaniu sanepidów. Druga najważniejsza sprawa to brak efektywnej koordynacji między opieką podstawową, ambulatoryjną opieką specjalistyczną, epidemiologią i szpitalnictwem. To jest problem tych rządów czy dawniejszy? Przyczyny tkwią głęboko w historii przekształceń polskiej opieki zdrowotnej. Sięgają jeszcze reformy Buzka z końca lat 90., która polegała na przekształceniu podstawowej opieki w rozproszony, quasi-rynkowy system oparty na lekarzach rodzinnych jako mikroprzedsiębiorcach, czemu jednak towarzyszyło niewystarczające ich zintegrowanie z całym systemem zdrowotnym. Przed pandemią efektem tego były kolejki na SOR-ach, kiepskie wskaźniki wczesnej wykrywalności chorób czy przeciążenie szpitalnictwa. Raport NIK miażdży reformę szpitali. Co zrobić, żeby uzdrowić system opieki zdrowotnej? Od jakich więc zmian powinien zacząć rząd, jeśli już myśli o reformie? Potrzebujemy nowego podziału pracy. Władza centralna powinna skoncentrować się na strategii, budowaniu gotowości na wypadek zdarzeń takich jak pandemia, koordynacji, dbałości o równy dostęp do świadczeń w całym kraju, poszukiwaniu i promowaniu innowacji. I to już jest ogrom zadań. Dziś to nimi władza powinna się zajmować, ale nie jest w stanie dobrze wywiązać się z ich realizacji. Pandemia chyba wszystkich jednak zaskoczyła, to sytuacja nadzwyczajna.  Pandemia to nie żaden czarny łabędź. To ryzyko było znane od lat i coraz częściej sygnalizowane np. przez WHO. Można było się na podstawowym poziomie do pandemii przygotować, czego nie uczyniło ani Ministerstwo Zdrowia, ani podległe mu służby sanitarno-epidemiologiczne. Wyprodukowana po kilku miesiącach pięciostronicowa strategia przeciwdziałania drugiej fali koronawirusa to był pomnik wystawiony niekompetencji. Pandemia pokazała, że rządowe służby epidemiologiczne są raczej atrapą niż instytucjami, które powinny być przedmiotem największej troski, ponieważ dbają o podstawowe bezpieczeństwo obywateli. Rozsypał się model dowodzenia administracją rządową oparty na wojewodach, którzy nie byli w stanie zapewnić koordynacji działania wszystkich służb w terenie. Za dotychczasowe działania władzę trzeba ocenić na niedostateczny, a ona chce jeszcze więcej zadań. Jeśli nie centrum, to kto je powinien wykonywać? Podam przykład scenariusza, który jest mi najbliższy. Na poziomie regionalnym systemem ochrony zdrowia powinny zarządzać województwa i to tam powinny być zlokalizowane funkcje właścicielskie. Województwa zajmowałyby się siecią szpitali oraz wsparciem zadań przypisanych samorządowi lokalnemu, na poziomie którego należy zintegrować opiekę ambulatoryjną, specjalistyczną i podstawową opiekę zdrowotną, najlepiej w formie lokalnych domów zdrowia. W takim domu pacjent miałby dostęp do większości podstawowych świadczeń, które nie wymagają hospitalizacji ani specjalistycznego leczenia onkologicznego czy kardiologicznego. Tylko z której strony zaczynać reformę?  Myślenie o reformie należy zacząć od dołu, a nie od wierzchołka systemu. POZ to najważniejszy element całej układanki i to od niej, na zasadzie domina, w największym stopniu zależy efektywność całego systemu. Przy okazji konsolidacja na poziomie lokalnym byłaby także kluczem do walki z pandemią. Pozwoliłaby na integrację opieki zdrowotnej i epidemiologicznej w lokalne klastry zdrowotne. Gospodarzem szpitalnego poziomu opieki zdrowotnej mogłyby się natomiast zająć samorządy wojewódzkie. W kuluarach o zmianach mówiło się ponoć od dawna. Jest pan zaskoczony centralizacyjnymi zakusami partii rządzącej?  Mam wrażenie, że cała ta propozycja jest formą odwracania uwagi od źródła klęski, jaką jest nieprzygotowanie aparatu centralnego, z rządem i sanepidem na czele, do walki z pandemią. Ministerstwo Zdrowia mówi nam w ten sposób: wszystko byłoby OK, gdyby nie samorządy. Tyle że takie odwracanie kota ogonem przeczy argumentom merytorycznym i doświadczeniom innych państw. Kontynuuje więc starą tradycję polskiej polityki zdrowotnej, czyli nieustające przerzucanie się odpowiedzialnością za to, że system nie działa. A jak ktoś już skupi w ręku całą władzę? Teoretycznie centralizacja mogłaby tę grę przerwać, bo jak rząd weźmie wszystko, to nie będzie miał kogo obwiniać. Tylko że wtedy minister obarczy odpowiedzialnością kogoś innego: jak nie samorząd, to dyrektorów szpitali czy szefa regionalnego NFZ. Zresztą ministra Niedzielskiego wtedy już dawno nie będzie, więc i na niego będzie można zrzucać odpowiedzialność. Przedziwny jest skład zespołu, który ma restrukturyzować szpitalnictwo. Obok delegatów Ministerstwa Zdrowia i NFZ znaleźli się w nim przedstawiciele Agencji Rozwoju Przemysłu, Banku Gospodarstwa Krajowego i NBP. Nie ma za to lekarzy, samorządowców ani nikogo ze strony obywatelskiej. Jak to rozumieć? To ponownie pokazuje, że strategiczna decyzja została podjęta, zanim zaczęto badać możliwe rozwiązania. Czyli: najpierw zrobimy, później będziemy analizować, czy nam się udało. Ten skład sugeruje też, że najbardziej prawdopodobnym scenariuszem zmian będzie stworzenie państwowego holdingu szpitalnego, który, być może, będzie kontrolowała Agencja Rozwoju Przemysłu. Patrząc na inne poczynania rządu, można by spytać, czy ostatecznie szpitale nie staną się własnością Orlenu… Minister zdrowia zapowiada utworzenie korpusu kierowniczego, który mają tworzyć menedżerowie certyfikowani w ochronie zdrowia. Czy chodzi o to, by ci nowi menedżerowie mieli jedną wspólną cechę: legitymację partyjną PiS?  Pomijając złudną wiarę w moc certyfikatów, to dotychczasowe doświadczenia podpowiadają następujący scenariusz. A lokalne grupy interesu związane z posłami czy senatorami zadbają już o to, żeby obsadzić je wedle klucza partyjnego. A w domenie administracji centralnej pojawi się kilka tysięcy nowych stanowisk do obsadzenia. Jeśli minister uważa, że osoby kierujące szpitalami dziś nie mają odpowiednich kwalifikacji zarządczych, nie ma przeszkód, by wymogi formalne zaostrzyć. Nie trzeba do tego przejmować szpitali. Jak uniknąć apokalipsy, czyli wszystko, czego nie chcecie wiedzieć o polskim zdrowiu, choć powinniście Brzmi jak kolejny etap przejmowania sfery publicznej przez partię rządzącą. Przez cały okres swoich rządów PiS wsławił się ogromnymi zasługami na polu kompromitowania publicznej własności i aktywnej roli państwa, z czego przez długie lata się nie wygrzebiemy. Nie dał ani jednego sygnału, że stawia na ludzi, którzy wyróżniają się fachowymi kompetencjami, a nie wyraźnymi afiliacjami politycznymi. W każdej sferze PiS pokazuje, że przepustką do stanowisk w służbach publicznych są albo partyjna legitymacja, albo udział w klientelistycznych układach. Nie widzę powodu, żeby tym razem miało być inaczej. W reakcji na powołanie zespołu marszałkini województwa lubuskiego podkreślała, że samorząd wydał potężne środki na promocję zdrowia. „Inwestycje w służbę zdrowia były naszym priorytetem, często kosztem nowych dróg czy kultury” – mówiła Elżbieta Polak. Rafał Trzaskowski, prezydent Warszawy, wyliczył, że przez ostatnią dekadę w stołeczne szpitale miasto zainwestowało 1,6 mld zł. Rząd chce przejąć ogromny majątek, w który samorządy wpompowały mnóstwo pieniędzy?  Trzeba docenić wysiłek samorządów, które od 1999 roku zainwestowały kilkadziesiąt miliardów złotych w infrastrukturę opieki zdrowotnej, nie licząc kolejnych miliardów na finansowanie programów zdrowotnych. Zrobiły to, choć nie miały dostępu do środków ze składki zdrowotnej, więc wykładały te pieniądze z własnej kieszeni i pokazały w ten sposób, że do funkcji właścicielskiej podeszły poważnie. Chcąc przejąć ten majątek, władza centralna przychodzi po prostu na gotowe. Do tego dochodzą wątpliwości natury konstytucyjnej: mam wątpliwości, czy w ogóle dopuszczalne jest, żeby rząd zabierał majątek samorządów. Jakie mogą być długofalowe skutki przejęcia szpitali przez rząd?  Na początek zapewne dojdzie do fali likwidacji szpitali powiatowych, czyli procesu, któremu miała służyć sieć szpitali, ale celu tego nie zrealizowała. Potem może nas czekać zwrot prywatyzacyjny. Kiedy społeczności lokalne nie mają nic do powiedzenia na temat tego, kto jest operatorem szpitala, to prywatyzację łatwiej jest przeforsować. Dotychczas takie próby spotykały się z oporem mieszkańców, także samorządowcy niechętnie pozbywali się szpitali, bo dla powiatów to najważniejsza lokalna instytucja. Samorząd okazał się bezpiecznikiem, który zapobiegł ich masowej prywatyzacji. Ochrona zdrowia pod rządami PiS-u. Druga fala prywatyzacji i jej skutki A teraz? Wrota do prywatyzacji otworzą się, kiedy administracja rządowa zda sobie sprawę, że nie jest w stanie zarządzać kilkuset szpitalami. Tylko wtedy nie odda ich z powrotem samorządom, lecz sektorowi prywatnemu. Nieprzypadkowo w centralistycznym francuskim systemie opieki zdrowotnej udział prywatnego sektora szpitalnego jest znacznie większy niż u nas. Myślę, że duże międzynarodowe grupy szpitalne już ostrzą sobie zęby na silniejsze wejście na polski rynek. Pokazuje to historia europejskiego państwa dobrobytu: jak się przeszarżuje z interwencjonistyczną logiką i państwo zawali się pod ciężarem centralnego zarządzania, to wahadło nie wraca do punktu równowagi, tylko niebezpiecznie wychyla się w stronę radykalnego odrzucenia publicznej własności. Czy pandemia to w ogóle dobry czas, żeby zajmować się gruntownymi zmianami w systemie ochrony zdrowia?  W dyskusjach na ten temat w innych państwach europejskich dominuje takie podejście: teraz gromadzimy informacje i analizujemy słabe punkty, zwłaszcza te, które uwypukliły się podczas pandemii, a jak już ugasimy pożar, to będziemy myśleć o kierunkach zmian. Na początku intuicyjną reakcją niektórych był zwrot w stronę centralistycznego, militarnego systemu zarządzania. Szybko jednak okazało się, że władza centralna po prostu nie da rady zapanować nad tą skalą wyzwań, bo w tej walce frontów jest kilkadziesiąt, a nie jeden. Potrzebny jest wielopoziomowy podział pracy, w którym władza centralna nie jest rozedrgana pomiędzy ustalaniem pandemicznej strategii a ręcznym zarządzaniem szpitalem na drugim końcu kraju. Rozumieją to Niemcy, gdzie podział pracy między centrum a landami, mimo napięć na tej linii, daje chyba najlepsze w Europie efekty. Co zatem dalej? Teraz debata przechyla się w stronę decentralizacji polegającej na wykorzystaniu potencjału aktorów regionalnych i lokalnych przy odpowiednim wsparciu z poziomu centralnego. Na całościowe reformy jest jednak za wcześnie. Zasoby są ciągle potrzebne do zarządzania bieżącymi problemami, a nie do zmiany systemu w środku pandemii, generowania dodatkowych kosztów związanych z potencjalnymi przekształceniami i pogłębiania istniejącego już chaosu. Ale obawiam się, że nie ma takiej granicy centralizacji, której ten rząd nie byłby w stanie przekroczyć. ** dr hab. Dawid Sześciło – kierownik Zakładu Nauki Administracji na Wydziale Prawa i Administracji UW. Pracuje dla organizacji międzynarodowych przy reformach administracji publicznej w państwach ubiegających się o członkostwo w UE. Kierował zespołem, który przygotował raport Polska samorządów. Silna demokracja, skuteczne państwo wydany przez Fundację Batorego, autor m.in., książki Zmierzch decentralizacji? Instytucjonalny krajobraz opieki zdrowotnej w Europie po nowym zarządzaniu publicznym (2017). Członek Kolegium Ekspertów Instytutu Strategie 2050. 
